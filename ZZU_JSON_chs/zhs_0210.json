[
  {
    "volume": 210,
    "sequence": 1,
    "title": "奉陪韦中丞使君游鹤林寺",
    "author": "皇甫曾",
    "content": [
      "古寺传灯久，层城闭阁闲。",
      "香花同法侣，旌旆入深山。",
      "寒磬虚空里，孤云起灭间。",
      "谢公忆高卧，徒御欲东还。"
    ]
  },
  {
    "volume": 210,
    "sequence": 2,
    "title": "奉送杜侍御还京（一作杜中丞，一作林中丞）",
    "author": "皇甫曾",
    "content": [
      "罢战回龙节，朝天上凤池。",
      "寒生五湖道，春入万年枝。",
      "召化多遗爱，胡清已畏知。",
      "怀恩偏感别，堕泪向旌麾。"
    ]
  },
  {
    "volume": 210,
    "sequence": 3,
    "title": "酬郑侍御秋夜见寄",
    "author": "皇甫曾",
    "content": [
      "摇落空林夜，河阳兴已生。",
      "未辞公府步，知结远山情。",
      "高柳风难定，寒泉月助明。",
      "袁公方卧雪，尺素及柴荆。"
    ]
  },
  {
    "volume": 210,
    "sequence": 4,
    "title": "酬窦拾遗秋日见呈（时此公自江阴令除谏官）",
    "author": "皇甫曾",
    "content": [
      "孤城永巷时相见，衰柳闲门日半斜。",
      "欲送近臣朝魏阙，独怜残菊在陶家。"
    ]
  },
  {
    "volume": 210,
    "sequence": 5,
    "title": "韦使君宅海榴咏",
    "author": "皇甫曾",
    "content": [
      "淮阳卧理有清风，腊月榴花带雪红。",
      "闭阁寂寥常对此，江湖心在数枝中。"
    ]
  },
  {
    "volume": 210,
    "sequence": 6,
    "title": "送普上人还阳羡（一作皇甫冉诗）",
    "author": "皇甫曾",
    "content": [
      "花宫难久别，道者忆千灯。",
      "残雪入林路，暮山归寺僧。",
      "日光依嫩草，泉响滴春冰。",
      "何用求方便，看心是一乘。"
    ]
  },
  {
    "volume": 210,
    "sequence": 7,
    "title": "送李中丞归本道（一作送人作使归）",
    "author": "皇甫曾",
    "content": [
      "上将还专席，双旌复出秦。",
      "关河三晋路，宾从五原人。",
      "孤戍云连海，平沙雪度春。",
      "酬恩看玉剑，何处有烟尘。"
    ]
  },
  {
    "volume": 210,
    "sequence": 8,
    "title": "和谢舍人雪夜寓直",
    "author": "皇甫曾",
    "content": [
      "禁省夜沉沉，春风雪满林。",
      "沧洲归客梦，青琐近臣心。",
      "挥翰宣鸣玉，承恩在赐金。",
      "建章寒漏起，更助掖垣深。"
    ]
  },
  {
    "volume": 210,
    "sequence": 9,
    "title": "寻刘处士",
    "author": "皇甫曾",
    "content": [
      "几年人不见，林下掩柴关。",
      "留客当清夜，逢君话旧山。",
      "隔城寒杵急，带月早鸿还。",
      "南陌虽相近，其如隐者闲。"
    ]
  },
  {
    "volume": 210,
    "sequence": 10,
    "title": "哭陆处士",
    "author": "皇甫曾",
    "content": [
      "从此无期见，柴门对雪开。",
      "二毛逢世难，万恨掩泉台。",
      "返照空堂夕，孤城吊客回。",
      "汉家偏访道，独畏鹤书来。"
    ]
  },
  {
    "volume": 210,
    "sequence": 11,
    "title": "乌程水楼留别",
    "author": "皇甫曾",
    "content": [
      "悠悠千里去，惜此一尊同。",
      "客散高楼上，帆飞细雨中。",
      "山程随远水，楚思在青枫。",
      "共说前期易，沧波处处同。"
    ]
  },
  {
    "volume": 210,
    "sequence": 12,
    "title": "题赠吴门邕上人",
    "author": "皇甫曾",
    "content": [
      "春山唯一室，独坐草萋萋。",
      "身寂心成道，花闲鸟自啼。",
      "细泉松径里，返景竹林西。",
      "晚与门人别，依依出虎溪。"
    ]
  },
  {
    "volume": 210,
    "sequence": 13,
    "title": "送陆鸿渐山人采茶回",
    "author": "皇甫曾",
    "content": [
      "千峰待逋客，香茗复丛生。",
      "采摘知深处，烟霞羡独行。",
      "幽期山寺远，野饭石泉清。",
      "寂寂燃灯夜，相思一磬声。"
    ]
  },
  {
    "volume": 210,
    "sequence": 14,
    "title": "寄刘员外长卿",
    "author": "皇甫曾",
    "content": [
      "南忆新安郡，千山带夕阳。",
      "断猿知夜久，秋草助江长。",
      "疏发应成素，青松独耐霜。",
      "爱才称汉主，题柱待回乡。"
    ]
  },
  {
    "volume": 210,
    "sequence": 15,
    "title": "寄张仲甫",
    "author": "皇甫曾",
    "content": [
      "悲风生旧浦，云岭隔东田。",
      "伏腊同鸡黍，柴门闭雪天。",
      "孤村明夜火，稚子候归船。",
      "静者心相忆，离居畏度年。"
    ]
  },
  {
    "volume": 210,
    "sequence": 16,
    "title": "送元侍御充使湖南",
    "author": "皇甫曾",
    "content": [
      "云梦南行尽，三湘万里流。",
      "山川重分手，徒御亦悲秋。",
      "白简劳王事，清猿助客愁。",
      "离群复多病，岁晚忆沧洲。"
    ]
  },
  {
    "volume": 210,
    "sequence": 17,
    "title": "晚至华阴",
    "author": "皇甫曾",
    "content": [
      "腊尽促归心，行人及华阴。",
      "云霞仙掌出，松柏古祠深。",
      "野渡冰生岸，寒川烧隔林。",
      "温泉看渐近，宫树晚沈沈。"
    ]
  },
  {
    "volume": 210,
    "sequence": 18,
    "title": "送孔征士",
    "author": "皇甫曾",
    "content": [
      "谷口山多处，君归不可寻。",
      "家贫青史在，身老白云深。",
      "扫雪开松径，疏泉过竹林。",
      "馀生负丘壑，相送亦何心。"
    ]
  },
  {
    "volume": 210,
    "sequence": 19,
    "title": "秋兴",
    "author": "皇甫曾",
    "content": [
      "流萤与落叶，秋晚共纷纷。",
      "返照城中尽，寒砧雨外闻。",
      "离人见衰鬓，独鹤暮何群。",
      "楚客在千里，相思看碧云。"
    ]
  },
  {
    "volume": 210,
    "sequence": 20,
    "title": "送归中丞使新罗",
    "author": "皇甫曾",
    "content": [
      "南巾宪衔恩去，东夷泛海行。",
      "天遥辞上国，水尽到孤城。",
      "已变炎凉气，仍愁浩淼程。",
      "云涛不可极，来往见双旌。"
    ]
  },
  {
    "volume": 210,
    "sequence": 21,
    "title": "送少微上人东南游",
    "author": "皇甫曾",
    "content": [
      "石梁人不到，独往更迢迢。",
      "乞食山家少，寻钟野寺遥。",
      "松门风自扫，瀑布雪难消。",
      "秋夜闻清梵，馀音逐海潮。"
    ]
  },
  {
    "volume": 210,
    "sequence": 22,
    "title": "送韦判官赴闽中",
    "author": "皇甫曾",
    "content": [
      "孤棹闽中客，双旌海上军。",
      "路人从北少，海水向南分。",
      "野鹤伤秋别，林猿忌夜闻。",
      "汉家崇亚相，知子远邀勋。"
    ]
  },
  {
    "volume": 210,
    "sequence": 23,
    "title": "送人还荆州（一作李嘉祐诗）",
    "author": "皇甫曾",
    "content": [
      "草色随骢马，悠悠同出秦。",
      "水传云梦晓，山接洞庭春。",
      "帆影连三峡，猿声近四邻。",
      "青门一分手，难见杜陵人。"
    ]
  },
  {
    "volume": 210,
    "sequence": 24,
    "title": "寄净虚上人初至云门（一作刘长聊诗）",
    "author": "皇甫曾",
    "content": [
      "寒踪白云里，法侣自提携。",
      "竹径通城下，松门隔水西。",
      "方同沃洲去，不似武陵迷。",
      "仿佛方知处，高峰是会稽。"
    ]
  },
  {
    "volume": 210,
    "sequence": 25,
    "title": "春和杜相公移入长兴宅，奉呈诸宰执",
    "author": "皇甫曾",
    "content": [
      "欲向幽偏适，还从绝地移。",
      "秦官鼎食贵，尧世土阶卑。",
      "戟户槐阴满，书窗竹叶垂。",
      "才分午夜漏，遥隔万年枝。",
      "北阙深恩在，东林远梦知。",
      "日斜门掩映，山远树参差。",
      "论道齐鸳翼，题诗忆凤池。",
      "从公亦何幸，长与珮声随。"
    ]
  },
  {
    "volume": 210,
    "sequence": 26,
    "title": "路中口号",
    "author": "皇甫曾",
    "content": [
      "还乡不见家，年老眼多泪。",
      "车马上河桥，城中好天气。"
    ]
  },
  {
    "volume": 210,
    "sequence": 27,
    "title": "山下泉",
    "author": "皇甫曾",
    "content": [
      "漾漾带山光，澄澄倒林影。",
      "那知石上喧，却忆山中静。"
    ]
  },
  {
    "volume": 210,
    "sequence": 28,
    "title": "早朝日寄所知",
    "author": "皇甫曾",
    "content": [
      "长安雪夜见归鸿，紫禁朝天拜舞同。",
      "曙色渐分双阙下，漏声遥在百花中。",
      "炉烟乍起开仙仗，玉佩才成引上公。",
      "共荷发生同雨露，不应黄叶久随风。"
    ]
  },
  {
    "volume": 210,
    "sequence": 29,
    "title": "秋夕寄怀契上人",
    "author": "皇甫曾",
    "content": [
      "已见槿花朝委露，独悲孤鹤在人群。",
      "真僧出世心无事，静夜名香手自焚。",
      "窗临绝涧闻流水，客至孤峰扫白云。",
      "更想清晨诵经处，独看松上雪纷纷。"
    ]
  },
  {
    "volume": 210,
    "sequence": 30,
    "title": "张芬见访郊居作",
    "author": "皇甫曾",
    "content": [
      "林中雨散早凉生，已有迎秋促织声。",
      "三径荒芜羞对客，十年衰老愧称兄。",
      "秋心自惜江蓠晚，世事方看木槿荣。",
      "君若罢官携手日，寻山莫算白云程。"
    ]
  },
  {
    "volume": 210,
    "sequence": 31,
    "title": "赠鉴上人（一作赠别筌公）",
    "author": "皇甫曾",
    "content": [
      "律仪传教诱，僧腊老烟霄。",
      "树色依禅诵，泉声入寂寥。",
      "宝龛经末劫，画壁见南朝。",
      "深竹风开合，寒潭月动摇。",
      "息心归静理，爱道坐中宵。",
      "更欲寻真去，乘船过海潮。"
    ]
  },
  {
    "volume": 210,
    "sequence": 32,
    "title": "奉寄中书王舍人",
    "author": "皇甫曾",
    "content": [
      "腰金载笔谒承明，至道安禅得此生，西掖几年纶綍贵，东山遥夜薜萝情。",
      "风传刻漏星河曙，月上梧桐雨露清。",
      "圣主好文谁为荐，闭门空赋子虚成。"
    ]
  },
  {
    "volume": 210,
    "sequence": 33,
    "title": "送汤中丞和蕃",
    "author": "皇甫曾",
    "content": [
      "继好中司出，天心外国知。",
      "已传尧雨露，更说汉威仪。",
      "陇上应回首，河源复载驰。",
      "孤峰问徒御，空碛见旌麾。",
      "春草乡愁起，边城旅梦移。",
      "莫嗟行远地，此去答恩私。"
    ]
  },
  {
    "volume": 210,
    "sequence": 34,
    "title": "送和西蕃使",
    "author": "皇甫曾",
    "content": [
      "白简初分命，黄金已在腰。",
      "恩华通外国，徒御发中朝。",
      "雨雪从边起，旌旗上陇遥。",
      "暮天沙漠漠，空碛马萧萧。",
      "寒路随河水，关城见柳条。",
      "和戎先罢战，知胜霍嫖姚。"
    ]
  },
  {
    "volume": 210,
    "sequence": 35,
    "title": "送王相公赴幽州",
    "author": "皇甫曾",
    "content": [
      "台衮兼戎律，勤忧秉化元。",
      "凤池东掖宠，龙节北方尊。",
      "长路山河转，前驱鼓角喧。",
      "人安布时令，地远答君恩。",
      "暮日平沙迥，秋风大旆翻。",
      "渔阳在天末，恋别信陵门。"
    ]
  },
  {
    "volume": 210,
    "sequence": 36,
    "title": "送徐大夫赴南海",
    "author": "皇甫曾",
    "content": [
      "旧国当分阃，天涯答圣私。",
      "大军传羽檄，老将拜旌旗。",
      "位重登坛后，恩深弄印时。",
      "何年谏猎赋，今日饮泉诗。",
      "海内求民瘼，城隅见岛夷。",
      "由来黄霸去，自有上台期。"
    ]
  },
  {
    "volume": 210,
    "sequence": 37,
    "title": "赠沛禅师",
    "author": "皇甫曾",
    "content": [
      "南岳满湘沅，吾师经利涉。",
      "身归沃洲老，名与支公接。",
      "净教传荆吴，道缘止渔猎。",
      "观空色不染，对境心自惬。",
      "室中人寂寞，门外山重叠。",
      "天台积幽梦，早晚当负笈。"
    ]
  },
  {
    "volume": 210,
    "sequence": 38,
    "title": "萼岭四望",
    "author": "皇甫曾",
    "content": [
      "汉家仙仗在咸阳，洛水东流出建章。",
      "野老至今犹望幸，离宫秋树独苍苍。"
    ]
  },
  {
    "volume": 210,
    "sequence": 39,
    "title": "过刘员外长卿别墅（一作碧涧别业）",
    "author": "皇甫曾",
    "content": [
      "谢客开山后，郊扉积水通。",
      "江湖千里别，衰老一尊同。",
      "返照寒川满，平田暮雪空。",
      "沧洲自有趣，不便哭途穷。"
    ]
  },
  {
    "volume": 210,
    "sequence": 40,
    "title": "遇风雨作（一作权德舆诗）",
    "author": "皇甫曾",
    "content": [
      "草草理夜装，涉江又登陆。",
      "望路殊未穷，指期今已促。",
      "传呼戒徒驭，振辔转林麓。",
      "阴云拥岩端，沾雨当山腹。",
      "震雷如在耳，飞电来照目。",
      "兽迹不敢窥，马蹄惟务速。",
      "虔心若斋祷，濡体如沐浴。",
      "万窍相怒号，百泉暗奔瀑。",
      "危梁虑足跌，峻坂忧车覆。",
      "问我何以然，前日爱微禄。",
      "转知人代事，缨组乃徽束。",
      "向若家居时，安枕春梦熟。",
      "遵途稍已近，候吏来相续。",
      "晓霁心始安，林端见初旭。"
    ]
  },
  {
    "volume": 210,
    "sequence": 41,
    "title": "送商州杜中丞赴任",
    "author": "皇甫曾",
    "content": [
      "安康地理接商於，帝命专城总赋舆。",
      "夕拜忽辞青琐闼，晨装独捧紫泥书。",
      "深山古驿分驺骑，芳草闲云逐隼貍。",
      "绮皓清风千古在，因君一为谢岩居。"
    ]
  },
  {
    "volume": 210,
    "sequence": 42,
    "title": "送著公归越",
    "author": "皇甫曾",
    "content": [
      "谁能愁此别，到越会相逢。",
      "长忆云门寺，门前千万峰。",
      "石床埋积雪，山路倒枯松。",
      "莫学白居士，无人知去踪。"
    ]
  },
  {
    "volume": 210,
    "sequence": 43,
    "title": "送郑秀才贡举",
    "author": "皇甫曾",
    "content": [
      "西去意如何，知随贡士科。",
      "吟诗向月路，驱马出烟萝。",
      "晚色寒芜远，秋声候雁多。",
      "自怜归未得，相送一劳歌。"
    ]
  },
  {
    "volume": 210,
    "sequence": 44,
    "title": "锡杖歌，送明楚上人归佛川（一作权德舆诗）",
    "author": "皇甫曾",
    "content": [
      "上人远自西天至，头陀行遍南朝寺。",
      "口翻贝叶古字经，手持金策声泠泠。",
      "护法护身惟振锡，石濑云溪深寂寂。",
      "乍来松径风露寒，遥映霜天月成魄。",
      "后夜空山禅诵时，寥寥挂在枯树枝。",
      "真法尝传心不住，东西南北随缘路。",
      "佛川此去何时回，应真莫便游天台。"
    ]
  },
  {
    "volume": 210,
    "sequence": 45,
    "title": "玉山岭上作",
    "author": "皇甫曾",
    "content": [
      "悠悠驱匹马，征路上连冈。",
      "晚翠深云窦，寒台净石梁。",
      "秋花偏似雪，枫叶不禁霜。",
      "愁见前程远，空郊下夕阳。"
    ]
  },
  {
    "volume": 210,
    "sequence": 46,
    "title": "国子柳博士兼领太常博士，辄申贺赠",
    "author": "皇甫曾",
    "content": [
      "博士本秦官，求才帖职难。",
      "临风曲台净，对月碧池寒。",
      "讲学分阴重，斋祠晓漏残。",
      "朝衣辨色处，双绶更宜看。"
    ]
  },
  {
    "volume": 210,
    "sequence": 47,
    "title": "送裴秀才贡举",
    "author": "皇甫曾",
    "content": [
      "儒衣羞此别，去抵汉公卿。",
      "宾贡年犹少，篇章艺已成。",
      "临流惜暮景，话别起乡情。",
      "离酌不辞醉，西江春草生。"
    ]
  },
  {
    "volume": 210,
    "sequence": 48,
    "title": "赠老将",
    "author": "皇甫曾",
    "content": [
      "白草黄云塞上秋，曾随骠骑出并州。",
      "辘轳剑折虬髯白，转战功多独不侯。"
    ]
  }
]