[
  {
    "volume": 475,
    "sequence": 1,
    "title": "奉和圣制南郊礼毕诗",
    "author": "李德裕",
    "content": [
      "磬筦歌大吕，冕裘旅天神。",
      "烧萧辟阊阖，祈谷为蒸人。",
      "羽旗洒轻雪，麦陇含阳春。",
      "昌运岁今会，王猷从此新。",
      "三臣皆就日，万国望如云。",
      "仁寿信非远，群生方在钧。"
    ]
  },
  {
    "volume": 475,
    "sequence": 2,
    "title": "郊坛回舆中书二相公蒙圣慈召至御马前仰感恩…相公",
    "author": "李德裕",
    "content": [
      "七萃和銮动，三条葆吹回。",
      "相星环日道，苍马近龙媒。",
      "咫尺天颜接，光华喜气来。",
      "自惭衰且病，无以效涓埃。"
    ]
  },
  {
    "volume": 475,
    "sequence": 3,
    "title": "寒食日三殿侍宴，奉进诗一首",
    "author": "李德裕",
    "content": [
      "宛转龙歌节，参差燕羽高。",
      "风光摇禁柳，霁色暖宫桃。",
      "春露明仙掌，晨霞照御袍。",
      "雪凝陈组练，林植耸干旄。",
      "广乐初跄凤，神山欲抃鳌。",
      "鸣笳朱鹭起，叠鼓紫騂豪。",
      "象舞严金铠，丰歌耀宝刀。",
      "不劳孙子法，自得太公韬。",
      "分席罗玄冕，行觞举绿醪。",
      "彀中时落羽，橦末乍升猱。",
      "瑞景开阴翳，薰风散郁陶。",
      "天颜欢益醉，臣节劲尤高。",
      "楛矢方来贡，雕弓已载櫜。",
      "英威扬绝漠，神算尽临洮。",
      "赤县阳和布，苍生雨露膏。",
      "野平惟有麦，田辟久无蒿。",
      "禄秩荣三事，功勋乏一毫。",
      "寝谋惭汲黯，秉羽贵孙敖。",
      "焕若游玄圃，欢如享太牢。",
      "轻生何以报，只自比鸿毛。"
    ]
  },
  {
    "volume": 475,
    "sequence": 4,
    "title": "雨中自秘书省访王三侍御知早入朝便入集贤…诗赠之",
    "author": "李德裕",
    "content": [
      "共怜独鹤青霞姿，瀛洲故山归已迟。",
      "仁者焉能效鸷鹗，飞舞自合追长离。",
      "梧桐迥齐鳷鹊观，烟雨屡拂蛟龙旗。",
      "鸿雁冲飙去不尽，寒声晚下天泉池。",
      "顾我蓬莱静无事，玉版宝书藏众瑞。",
      "青编尽以汲冢来，科斗皆从鲁室至。",
      "金门待诏何逍遥，名儒早问张子侨。",
      "王褒轶材晚始入，宫女已能传洞箫。",
      "应令柏台长对户，别来相望独寥寥。"
    ]
  },
  {
    "volume": 475,
    "sequence": 5,
    "title": "奉和太原张尚书山亭书怀",
    "author": "李德裕",
    "content": [
      "岩石在朱户，风泉当翠楼。",
      "始知岘亭赏，难与清晖留。",
      "馀景淡将夕，凝岚轻欲收。",
      "东山有归志，方接赤松游。"
    ]
  },
  {
    "volume": 475,
    "sequence": 6,
    "title": "奉和韦侍御陪相公游开义五言六韵",
    "author": "李德裕",
    "content": [
      "羊公追胜概，兹地暂逍遥。",
      "风景同南岘，丹青见北朝。",
      "石渠清夏气，高树激鲜飙。",
      "念法珍禽集，闻经醉象调。",
      "偶分甘露味，偏觉众香饶。",
      "为问毗城内，余薰几日销。"
    ]
  },
  {
    "volume": 475,
    "sequence": 7,
    "title": "赠圆明上人（圆公，佛顶之最）",
    "author": "李德裕",
    "content": [
      "远公说易长松下，龙树双经海藏中。",
      "今日导师闻佛慧，始知前路化成空。"
    ]
  },
  {
    "volume": 475,
    "sequence": 8,
    "title": "赠奉律上人（律公精于维摩经）",
    "author": "李德裕",
    "content": [
      "知君学地厌多闻，广渡群生出世氛。",
      "饭色不应殊宝器，树香皆遣入禅薰。"
    ]
  },
  {
    "volume": 475,
    "sequence": 9,
    "title": "戏赠慎微寺主道安上座三僧正",
    "author": "李德裕",
    "content": [
      "甘露洒空惟一味，旃檀移植自成薰。",
      "遥知畅献分南北，应用调柔致六群。"
    ]
  },
  {
    "volume": 475,
    "sequence": 10,
    "title": "长安秋夜",
    "author": "李德裕",
    "content": [
      "内宫传诏问戎机，载笔金銮夜始归。",
      "万户千门皆寂寂，月中清露点朝衣。"
    ]
  },
  {
    "volume": 475,
    "sequence": 11,
    "title": "清冷池怀古（余别有序刻石）",
    "author": "李德裕",
    "content": [
      "区囿三百里，常闻驷马来。",
      "旌旗朝甬道，箫鼓燕平台。",
      "追昔赋文雅，从容游上才。",
      "竹园秋水净，风苑雪烟开。",
      "牛祸衅将发，羊孙谋始回。",
      "袁丝徒伏剑，长孺欲成灰。",
      "兴废由所感，湮沦斯可哀。",
      "空留故池雁，刷羽尚徘徊。"
    ]
  },
  {
    "volume": 475,
    "sequence": 12,
    "title": "述梦诗四十韵",
    "author": "李德裕",
    "content": [
      "赋命诚非薄，良时幸已遭。",
      "君当尧舜日，官接凤凰曹。",
      "目睇烟霄阔，心惊羽翼高。",
      "椅梧连鹤禁，壀堄接龙韬。",
      "我后怜词客，吾僚并隽髦。",
      "著书同陆贾，待诏比王褒。",
      "重价连悬璧，英词淬宝刀。",
      "泉流初落涧，露滴更濡毫。",
      "赤豹欣来献，彤弓喜暂櫜。",
      "非烟含瑞气，驯雉洁霜毛。",
      "静室便幽独，虚楼散郁陶。",
      "花光晨艳艳，松韵晚骚骚。",
      "画壁看飞鹤，仙图见巨鳌。",
      "倚檐阴药树，落格蔓蒲桃。",
      "荷静蓬池鲙，冰寒郢水醪。",
      "荔枝来自远，卢橘赐仍叨。",
      "麝气随兰泽，霜华入杏膏。",
      "恩光惟觉重，携挈未为劳。",
      "夕阅梨园骑，宵闻禁仗獒。",
      "扇回交彩翟，雕起飏银绦。",
      "辔待袁丝揽，书期蜀客操。",
      "尽规常謇謇，退食尚忉忉。",
      "龟顾垂金钮，鸾飞曳锦袍。",
      "御沟杨柳弱，天厩骕骦豪。",
      "屡换青春直，闲随上苑遨。",
      "烟低行殿竹，风拆绕墙桃。",
      "聚散俄成昔，悲愁益自熬。",
      "每怀仙驾远，更望茂陵号。",
      "地接三茅岭，川迎伍子涛。",
      "花迷瓜步暗，石固蒜山牢。",
      "兰野凝香管，梅洲动翠篙。",
      "泉鱼惊彩妓，溪鸟避干旄。",
      "感旧心犹绝，思归首更搔。",
      "无聊燃蜜炬，谁复劝金舠。",
      "岚气朝生栋，城阴夜入濠。",
      "望烟归海峤，送雁渡江皋。",
      "宛马嘶寒枥，吴钩在锦弢。",
      "未能追狡兔，空觉长黄蒿。",
      "水国逾千里，风帆过万艘。",
      "阅川终古恨，惟见暮滔滔。"
    ]
  },
  {
    "volume": 475,
    "sequence": 13,
    "title": "招隐山观玉蕊树戏书即事奉寄江西沈大夫阁老",
    "author": "李德裕",
    "content": [
      "玉蕊天中树，金闺昔共窥。",
      "落英闲舞雪，蜜叶乍低帷。",
      "旧赏烟霄远，前欢岁月移。",
      "今来想颜色，还似忆琼枝。"
    ]
  },
  {
    "volume": 475,
    "sequence": 14,
    "title": "寄题惠林李侍郎旧馆",
    "author": "李德裕",
    "content": [
      "栋宇非吾室，烟山是我邻。",
      "百龄惟待尽，一世乐长贫。",
      "半壁悬秋日，空林满夕尘。",
      "只应双鹤吊，松路更无人。"
    ]
  },
  {
    "volume": 475,
    "sequence": 15,
    "title": "寄茅山孙炼师",
    "author": "李德裕",
    "content": [
      "何地最翛然，华阳第八天。",
      "松风清有露，萝月净无烟。",
      "乍警瑶坛鹤，时嘶玉树蝉。",
      "欲驰千里恋，惟有凤门泉。",
      "石上谿荪发紫茸，碧山幽蔼水溶溶。",
      "菖花定是无人见，春日惟应羽客逢。",
      "独寻兰渚玩迟晖，闲倚松窗望翠微。",
      "遥想春山明月曙，玉坛清磬步虚归。"
    ]
  },
  {
    "volume": 475,
    "sequence": 16,
    "title": "题奇石（石在浙西公署）",
    "author": "李德裕",
    "content": [
      "蕴玉抱清辉，闲庭日潇洒。",
      "块然天地间，自是孤生者。"
    ]
  },
  {
    "volume": 475,
    "sequence": 17,
    "title": "送张中丞入台从事",
    "author": "李德裕",
    "content": [
      "驿骑朝天去，江城眷阙深。",
      "夜珠先去握，芳桂乍辞阴。",
      "泽国三千里，羁孤万感心。",
      "自嗟文废久，此曲为卢谌。"
    ]
  },
  {
    "volume": 475,
    "sequence": 18,
    "title": "怀京国",
    "author": "李德裕",
    "content": [
      "海上东风犯雪来，腊前先折镜湖梅。",
      "遥思禁苑青春夜，坐待宫人画诏回。"
    ]
  },
  {
    "volume": 475,
    "sequence": 19,
    "title": "追和太师颜公同清远道士游虎丘寺",
    "author": "李德裕",
    "content": [
      "茂苑有灵峰，嗟余未游观。",
      "藏山半平陆，坏谷为高岸。",
      "冈绕数仞墙，岩潜千丈干。",
      "乃知造化意，回斡资奇玩。",
      "镠腾昔虎踞，剑没尝龙焕。",
      "潭黛入海底，崟岑耸霄半。",
      "层峦未升日，哀狖宁知旦。",
      "绿筱夏凝阴，碧林秋不换。",
      "冥搜既窈窕，回望何萧散。",
      "川晴岚气收，江春杂英乱。",
      "逸人缀清藻，前哲留篇翰。",
      "共扣哀玉音，皆舒文绣段。",
      "难追彦回赏，徒起兴公叹。",
      "一夕如再升，含毫星斗烂。"
    ]
  },
  {
    "volume": 475,
    "sequence": 20,
    "title": "东郡怀古二首·王京兆",
    "author": "李德裕",
    "content": [
      "河水昔将决，冲波溢川浔。",
      "峥嵘金堤下，喷薄风雷音。",
      "投马灾未弭，为鱼叹方深。",
      "惟公执珪璧，誓与身俱沉。",
      "诚信不虚发，神明宜尔临。",
      "湍流自此回，咫尺焉能侵。",
      "逮我守东郡，凄然怀所钦。",
      "虽非识君面，自谓知君心。",
      "意气苟相合，神明无古今。",
      "登城见遗庙，日夕空悲吟。"
    ]
  },
  {
    "volume": 475,
    "sequence": 21,
    "title": "东郡怀古二首·阳给事",
    "author": "李德裕",
    "content": [
      "宋氏远家左，豺狼满中州。",
      "阳君守滑台，终古垂英猷。",
      "数仞城既毁，万夫心莫留。",
      "跳身入飞镞，免胄临霜矛。",
      "毕命在旗下，僵尸横道周。",
      "义风激河汴，壮气沦山丘。",
      "嗟尔抱忠烈，古来谁与俦。",
      "就烹感汉使，握节悲阳秋。",
      "颜子缀清藻，铿然如素璆。",
      "徘徊望故垒，尚想精魂游。"
    ]
  },
  {
    "volume": 475,
    "sequence": 22,
    "title": "秋日登郡楼望赞皇山感而成咏",
    "author": "李德裕",
    "content": [
      "昔人怀井邑，为有挂冠期。",
      "顾我飘蓬者，长随泛梗移。",
      "越吟因病感，潘鬓入秋悲。",
      "北指邯郸道，应无归去期。"
    ]
  },
  {
    "volume": 475,
    "sequence": 23,
    "title": "雨后净望河西连山怆然成咏",
    "author": "李德裕",
    "content": [
      "宿雨初收晚吹繁，秋光极目自销魂。",
      "烟山北下归辽海，鸿雁南飞出蓟门。",
      "只恨无功书史籍，岂悲临老事戎轩。",
      "唯怀药饵蠲衰病，为惜余年报主恩。"
    ]
  },
  {
    "volume": 475,
    "sequence": 24,
    "title": "秋日美晴，郡楼闲眺，寄荆南张书记",
    "author": "李德裕",
    "content": [
      "高槛凉风起，清川旭景开。",
      "秋声向野去，爽气自山来。",
      "霄外鸿初返，檐间燕已归。",
      "不因烟雨夕，何处梦阳台。"
    ]
  },
  {
    "volume": 475,
    "sequence": 25,
    "title": "故人寄茶",
    "author": "李德裕",
    "content": [
      "剑外九华英，缄题下玉京。",
      "开时微月上，碾处乱泉声。",
      "半夜邀僧至，孤吟对竹烹。",
      "碧流霞脚碎，香泛乳花轻。",
      "六腑睡神去，数朝诗思清。",
      "其余不敢费，留伴读书行。"
    ]
  },
  {
    "volume": 475,
    "sequence": 26,
    "title": "奉送相公十八丈镇扬州（一作和王播游故居感旧）",
    "author": "李德裕",
    "content": [
      "千骑风生大旆舒，春江重到武侯庐。",
      "共悬龟印衔新绶，同忆鳣庭访旧居。",
      "取履桥边啼鸟换，钓璜溪畔落花初。",
      "今来却笑临邛客，入蜀空驰使者车。"
    ]
  },
  {
    "volume": 475,
    "sequence": 27,
    "title": "题剑门",
    "author": "李德裕",
    "content": [
      "奇峰百仞悬，清眺出岚烟。",
      "迥若戈回日，高疑剑倚天。",
      "参差霞壁耸，合沓翠屏连。",
      "想是三刀梦，森然在目前。"
    ]
  },
  {
    "volume": 475,
    "sequence": 28,
    "title": "汉州月夕游房太尉西湖",
    "author": "李德裕",
    "content": [
      "丞相鸣琴地，何年闭玉徽。",
      "偶因明月夕，重敞故楼扉。",
      "桃柳谿空在，芙蓉客暂依。",
      "谁怜济川楫，长与夜舟归。"
    ]
  },
  {
    "volume": 475,
    "sequence": 29,
    "title": "重题",
    "author": "李德裕",
    "content": [
      "晚日临寒渚，微风发棹讴。",
      "凤池波自阔，鱼水运难留。",
      "亭古思宏栋，川长忆夜舟。",
      "想公高世志，只似冶城游。"
    ]
  },
  {
    "volume": 475,
    "sequence": 30,
    "title": "房公旧竹亭闻琴缅慕风流神期如在因重题此作",
    "author": "李德裕",
    "content": [
      "流水音长在，青霞意不传。",
      "独悲形解后，谁听广陵弦。"
    ]
  },
  {
    "volume": 475,
    "sequence": 31,
    "title": "忆金门旧游奉寄江西沈大夫",
    "author": "李德裕",
    "content": [
      "东望沧溟路几重，无因白首更相逢。",
      "已悲泉下双琪树，又惜天边一卧龙。",
      "人事升沉才十载，宦游漂泊过千峰。",
      "思君远寄西山药，岁暮相期向赤松。"
    ]
  },
  {
    "volume": 475,
    "sequence": 32,
    "title": "早入中书行公主册礼事毕，登集贤阁成咏",
    "author": "李德裕",
    "content": [
      "明星入东陌，灿灿光层宙。",
      "皎月映高梧，轻风发凉候。",
      "金门列葆吹，钟室传清漏。",
      "简册自中来，貂黄忝宣授。",
      "更登天禄阁，极眺终南岫。",
      "遥羡商山翁，闲歌紫芝秀。",
      "晨兴念始辱，夕惕思致寇。",
      "倾夺非我心，凄然感田窦。"
    ]
  },
  {
    "volume": 475,
    "sequence": 33,
    "title": "题罗浮石（刻于石上）",
    "author": "李德裕",
    "content": [
      "清景持芳菊，凉天倚茂松。",
      "名山何必去，此地有群峰。"
    ]
  },
  {
    "volume": 475,
    "sequence": 34,
    "title": "重过列子庙追感顷年自淮服与居守王仆射…四韵奉寄",
    "author": "李德裕",
    "content": [
      "白首过遗庙，朱轮入故城。",
      "已惭联左揆，犹喜抗前旌。",
      "曳履忘年旧，弹冠久要情。",
      "重看题壁处，岂羡弃繻生。"
    ]
  },
  {
    "volume": 475,
    "sequence": 35,
    "title": "遥伤茅山县孙尊师三首",
    "author": "李德裕",
    "content": [
      "蝉蜕遗虚白，蜺飞入上清。",
      "同人悲剑解，旧友觉衣轻。",
      "黄鹄遥将举，斑麟俨未行。",
      "惟应鲍靓室，中夜识琴声。",
      "金格期初至，飙轮去不停。",
      "山摧武担石，天陨少微星。",
      "弟子悲徐甲，门人泣蔡经。",
      "空闻留玉舄，犹在阜乡亭。",
      "空宇留丹灶，层霞被羽衣。",
      "旧山闻鹿化，遗舄尚凫飞。",
      "数日奇香在，何年白鹤归。",
      "想君旋下泪，方款里闾扉。"
    ]
  },
  {
    "volume": 475,
    "sequence": 36,
    "title": "尊师是桃源黄先生传法弟子常见尊师称先师灵迹…旧馆",
    "author": "李德裕",
    "content": [
      "后学方成市，吾师又上宾。",
      "洞天应不夜，源树只如春。",
      "棋客留童子，山精避直神。",
      "无因握石髓，及与养生人。"
    ]
  },
  {
    "volume": 475,
    "sequence": 37,
    "title": "仆射相公偶话于故集贤张学士厅写得德裕…献此诗",
    "author": "李德裕",
    "content": [
      "赋感邻人笛，诗留夫子墙。",
      "延年如有作，应不用山王。"
    ]
  },
  {
    "volume": 475,
    "sequence": 38,
    "title": "惠泉",
    "author": "李德裕",
    "content": [
      "兹泉由太洁，终不畜纤鳞。",
      "到底清何益，含虚势自贫。",
      "明玑难秘彩，美玉讵潜珍。",
      "未及黄陂量，滔滔岂有津。"
    ]
  },
  {
    "volume": 475,
    "sequence": 39,
    "title": "无题",
    "author": "李德裕",
    "content": [
      "松倚苍崖老，兰临碧洞衰。",
      "不劳邻舍笛，吹起旧时悲。"
    ]
  },
  {
    "volume": 475,
    "sequence": 40,
    "title": "题冠盖里（在襄州南大山下）",
    "author": "李德裕",
    "content": [
      "偶来冠盖里，愧是旧三公。",
      "自喜无兵术，轻裘上閟宫。"
    ]
  },
  {
    "volume": 475,
    "sequence": 41,
    "title": "离平泉马上作（一作离东都平泉）",
    "author": "李德裕",
    "content": [
      "十年紫殿掌洪钧，出入三朝一品身。",
      "文帝宠深陪雉尾，武皇恩厚宴龙津。",
      "黑山永破和亲虏，乌领全阬跋扈臣。",
      "自是功高临尽处，祸来名灭不由人。"
    ]
  },
  {
    "volume": 475,
    "sequence": 42,
    "title": "谪岭南道中作",
    "author": "李德裕",
    "content": [
      "岭水争分路转迷，桄榔椰叶暗蛮溪。",
      "愁冲毒雾逢蛇草，畏落沙虫避燕泥。",
      "五月畬田收火米，三更津吏报潮鸡。",
      "不堪肠断思乡处，红槿花中越鸟啼。"
    ]
  },
  {
    "volume": 475,
    "sequence": 43,
    "title": "到恶溪夜泊芦岛",
    "author": "李德裕",
    "content": [
      "甘露花香不再持，远公应怪负前期。",
      "青蝇岂独悲虞氏，黄犬应闻笑李斯。",
      "风雨瘴昏蛮日月，烟波魂断恶溪时。",
      "岭头无限相思泪，泣向寒梅近北枝。"
    ]
  },
  {
    "volume": 475,
    "sequence": 44,
    "title": "登崖州城作",
    "author": "李德裕",
    "content": [
      "独上高楼望帝京，鸟飞犹是半年程。",
      "青山似欲留人住，百匝千遭绕郡城。"
    ]
  },
  {
    "volume": 475,
    "sequence": 45,
    "title": "鸳鸯篇",
    "author": "李德裕",
    "content": [
      "君不见昔时同心人，化作鸳鸯鸟。",
      "和鸣一夕不暂离，交颈千年尚为少。",
      "二月草菲菲，山樱花未稀。",
      "金塘风日好，何处不相依。",
      "既逢解佩游女，更值凌波宓妃。",
      "精光摇翠盖，丽色映珠玑。",
      "双影相伴，双心莫违。",
      "淹留碧沙上，荡漾洗红衣。",
      "春光兮宛转，嬉游兮未反。",
      "宿莫近天泉池，飞莫近长洲苑。",
      "尔愿欢爱不相忘，须去人间罗网远。",
      "南有潇湘洲，且为千里游。",
      "洞庭无苦寒，沅江多碧流。",
      "昔为薄命妾，无日不含愁。",
      "今为水中鸟，颉颃自相求。",
      "洛阳女儿在青阁，二月罗衣轻更薄。",
      "金泥文彩未足珍，画作鸳鸯始堪著。",
      "亦有少妇破瓜年，春闺无伴独婵娟。",
      "夜夜学织连枝锦，织作鸳鸯人共怜。",
      "悠悠湘水滨，清浅漾初蘋。",
      "菖花发艳无人识，江柳逶迤空自春。",
      "唯怜独鹤依琴曲，更念孤鸾隐镜尘。",
      "愿作鸳鸯被，长覆有情人。"
    ]
  },
  {
    "volume": 475,
    "sequence": 46,
    "title": "南梁行（和二十二兄）",
    "author": "李德裕",
    "content": [
      "江南郁郁春草长，悠悠汉水浮清光。",
      "杂英飞尽空和景，绿杨阴重官舍静。",
      "此时醉客纵横书，公言可荐承明庐。",
      "青天诏下宠光至，颁籍金闺征石渠。",
      "重归山路烟岚隔，巫山未深晚花折。",
      "涧底红光夺目燃，摇风有毒愁行客。",
      "杜鹃啼咽花亦殷，声悲绝艳连空山。",
      "斜阳瞥映浅深树，云雨翻迷崖谷间。",
      "山鸡锦质矜毛羽，透竹穿萝命俦侣。",
      "乔木幽谷上下同，雄雌不异飞栖处。",
      "望秦峰迥过商颜，浪叠云堆万簇山。",
      "行尽杳冥青嶂外，九重钟漏紫云间。",
      "元和列侍明光殿，谏草初焚市朝变。",
      "北阙趋臣半隙尘，南梁笑客皆飞霰。",
      "追思感叹却昏迷，霜鬓愁吟到晓鸡。",
      "故园岁深开断简，秋堂月晓掩遗袿。",
      "呜呜晓角霞辉粲，抚剑当楹一长叹。",
      "刍狗无由学圣贤，空持感激终昏旦。"
    ]
  },
  {
    "volume": 475,
    "sequence": 47,
    "title": "近于伊川卜山居将命者画图而至欣然有感…青田胎化鹤",
    "author": "李德裕",
    "content": [
      "弱岁弄词翰，遂叨明主恩。",
      "怀章过越邸，建旆守吴门。",
      "西圯阴难驻，东皋意尚存。",
      "惭逾六百石，愧负五千言。",
      "寄世知婴缴，辞荣类触藩。",
      "欲追绵上隐，况近子平村。",
      "邑有桐乡爱，山余黍谷暄。",
      "既非逃相地，乃是故侯园。",
      "野竹多微径，严泉岂一源。",
      "映池方树密，傍涧古藤繁。",
      "邛杖堪扶老，黄牛已服辕。",
      "只应将唳鹤，幽谷共翩翻。"
    ]
  },
  {
    "volume": 475,
    "sequence": 48,
    "title": "忆平泉山居，赠沈吏部一首（中书作）",
    "author": "李德裕",
    "content": [
      "昔闻羊叔子，茅屋在东渠。",
      "岂不念归路，徘徊畏简书。",
      "乃知轩冕客，自与田园疏。",
      "殁世有遗恨，精诚何所如。",
      "嗟予寡时用，夙志在林闾。",
      "虽抱山水癖，敢希仁智居。",
      "清泉绕舍下，修竹荫庭除。",
      "幽径松盖密，小池莲叶初。",
      "从来有好鸟，近复跃鲦鱼。",
      "少室映川陆，鸣皋对蓬庐。",
      "张何旧寮寀，相勉在悬舆。",
      "常恐似伯玉，瞻前惭魏舒。"
    ]
  },
  {
    "volume": 475,
    "sequence": 49,
    "title": "夏晚有怀平泉林居（宜春作）",
    "author": "李德裕",
    "content": [
      "孟夏守畏途，舍舟在徂暑。",
      "愀然何所念，念我龙门坞。",
      "密竹无蹊径，高松有四五。",
      "飞泉鸣树间，飒飒如度雨。",
      "菌桂秀层岭，芳荪媚幽渚。",
      "稚子候我归，衡门独延伫。",
      "谁言圣与哲，曾是不怀土。",
      "公旦既思周，宣尼亦念鲁。",
      "矧余窜炎裔，日夕谁晤语。",
      "眷阙悲子牟，班荆感椒举。",
      "凄凄视环玦，恻恻步庭庑。",
      "岂待庄舄吟，方知倦羁旅。"
    ]
  },
  {
    "volume": 475,
    "sequence": 50,
    "title": "早秋龙兴寺江亭闲眺忆龙门山居寄崔张旧从事（宜春作）",
    "author": "李德裕",
    "content": [
      "江亭感秋至，兰径悲露泫。",
      "粳稻秀晚川，杉松郁晴巘。",
      "嗟予有林壑，兹夕念原衍。",
      "绿筱连岭多，青莎近溪浅。",
      "渊明菊犹在，仲蔚蒿莫翦。",
      "乔木粲凌苕，阴崖积幽藓。",
      "遥思伊川水，北渡龙门岘。",
      "苍翠双阙间，逶迤清滩转。",
      "故人在乡国，岁晏路悠缅。",
      "惆怅此生涯，无由共登践。"
    ]
  },
  {
    "volume": 475,
    "sequence": 51,
    "title": "比闻龙门敬善寺有红桂树独秀伊川尝于江南…赠陈侍御",
    "author": "李德裕",
    "content": [
      "昔闻红桂枝，独秀龙门侧。",
      "越叟遗数株，周人未尝识。",
      "平生爱此树，攀玩无由得。",
      "君子知我心，因之为羽翼。",
      "岂烦嘉客誉，且就清阴息。",
      "来自天姥岑，长疑翠岚色。",
      "芬芳世所绝，偃蹇枝渐直。",
      "琼叶润不凋，珠英粲如织。",
      "犹疑翡翠宿，想待鹓雏食。",
      "宁止暂淹留，终当更封植。"
    ]
  },
  {
    "volume": 475,
    "sequence": 52,
    "title": "怀山居邀松阳子同作",
    "author": "李德裕",
    "content": [
      "我有爱山心，如饥复如渴。",
      "出谷一年馀，常疑十年别。",
      "春思岩花烂，夏忆寒泉冽。",
      "秋忆泛兰卮，冬思玩松雪。",
      "晨思小山桂，暝忆深潭月。",
      "醉忆剖红梨，饭思食紫蕨。",
      "坐思藤萝密，步忆莓苔滑。",
      "昼夜百刻中，愁肠几回绝。",
      "每念羊叔子，言之岂常辍。",
      "人生不如意，十乃居七八。",
      "我未及悬舆，今犹佩朝绂。",
      "焉能逐糜鹿，便得游林樾。",
      "范恣沧波舟，张怀赤松列。",
      "惟应讵身恤，岂敢忘臣节。",
      "器满自当欹，物盈终有缺。",
      "从兹返樵径，庶可希前哲。"
    ]
  },
  {
    "volume": 475,
    "sequence": 53,
    "title": "思归赤松村呈松阳子",
    "author": "李德裕",
    "content": [
      "昔人思避世，惟恐不深幽。",
      "禽庆潜名岳，鸱夷漾钓舟。",
      "顾余知止足，所乐在归休。",
      "不似寻山者，忘家恣远游。"
    ]
  },
  {
    "volume": 475,
    "sequence": 54,
    "title": "近腊对雪有怀林居",
    "author": "李德裕",
    "content": [
      "蓬门常昼掩，竹径寂无人。",
      "鸟起飘松霰，麇行动谷榛。",
      "应知禽鱼侣，合与薜萝亲。",
      "遥忆平皋望，溪烟已发春。"
    ]
  },
  {
    "volume": 475,
    "sequence": 55,
    "title": "思山居一十首·清明后忆山中",
    "author": "李德裕",
    "content": [
      "遥思寒食后，野老林下醉。",
      "月照一山明，风吹百花气。",
      "飞泉与万籁，仿佛疑箫吹。",
      "不待曙华分，已应喧鸟至。"
    ]
  },
  {
    "volume": 475,
    "sequence": 56,
    "title": "思山居一十首·题寄商山石",
    "author": "李德裕",
    "content": [
      "绮皓岩中石，尝经伴隐沦。",
      "紫芝呈几曲，红藓閟千春。",
      "聊用支琴尾，宁惟倚病身。",
      "自知来处所，何暇问严遵。"
    ]
  },
  {
    "volume": 475,
    "sequence": 57,
    "title": "思山居一十首·忆种苽时",
    "author": "李德裕",
    "content": [
      "尚平方毕娶，疏广念归期。",
      "涧底松成盖，檐前桂长枝。",
      "径闲芳草合，山静落花迟。",
      "虽有苽园在，无因及种时。"
    ]
  },
  {
    "volume": 475,
    "sequence": 58,
    "title": "思山居一十首·春日独坐思归",
    "author": "李德裕",
    "content": [
      "壮龄心已尽，孤赏意犹存。",
      "岂望图麟阁，惟思卧鹿门。",
      "无谋堪适野，何力可拘原。",
      "只有容身去，幽山自灌园。"
    ]
  },
  {
    "volume": 475,
    "sequence": 59,
    "title": "思山居一十首·思登家山林岭",
    "author": "李德裕",
    "content": [
      "自知无世用，只是爱山游。",
      "旧有嵇康懒，今惭赵武偷。",
      "登峦未觉疾，泛水便忘忧。",
      "最惜残筋力，扪萝遍一丘。"
    ]
  },
  {
    "volume": 475,
    "sequence": 60,
    "title": "思山居一十首·思乡园老人",
    "author": "李德裕",
    "content": [
      "常羡荜门翁，所思惟岁稔。",
      "遥知松月曙，尚在山窗寝。",
      "兰气入幽帘，禽言傍孤枕。",
      "晨兴步岩径，更酌寒泉饮。"
    ]
  },
  {
    "volume": 475,
    "sequence": 61,
    "title": "思山居一十首·寄龙门僧",
    "author": "李德裕",
    "content": [
      "龙门有开士，爱我春潭碧。",
      "清景出东山，闲来玩松石。",
      "应怜林壑主，远作沧溟客。",
      "为我谢此僧，终当理归策。"
    ]
  },
  {
    "volume": 475,
    "sequence": 62,
    "title": "思山居一十首·忆药苗",
    "author": "李德裕",
    "content": [
      "溪上药苗齐，丰茸正堪掇。",
      "皆能扶我寿，岂止坚肌骨。",
      "味掩商山芝，英逾首阳蕨。",
      "岂如甘谷士，只得香泉啜。"
    ]
  },
  {
    "volume": 475,
    "sequence": 63,
    "title": "思山居一十首·忆村中老人春酒（有刘、杨二叟善酿）",
    "author": "李德裕",
    "content": [
      "二叟茅茨下，清晨饮浊醪。",
      "雨残红芍药，风落紫樱桃。",
      "巢燕衔泥疾，檐虫挂网高。",
      "闲思春谷事，转觉宦途劳。"
    ]
  },
  {
    "volume": 475,
    "sequence": 64,
    "title": "思山居一十首·忆葛胜木禅床",
    "author": "李德裕",
    "content": [
      "忆我斋中榻，寒宵几独眠。",
      "管宁穿亦坐，徐孺去常悬。",
      "虫网垂应遍，苔痕染更鲜。",
      "何人及身在，归对老僧禅。"
    ]
  },
  {
    "volume": 475,
    "sequence": 65,
    "title": "思山居一十首·初夏有怀山居",
    "author": "李德裕",
    "content": [
      "山中有所忆，夏景始清幽。",
      "野竹阴无日，岩泉冷似秋。",
      "翠岑当累榭，皓月入轻舟。",
      "只有思归夕，空帘且梦游。"
    ]
  },
  {
    "volume": 475,
    "sequence": 66,
    "title": "张公超谷中石",
    "author": "李德裕",
    "content": [
      "鼓箧依绿槐，横经起秋雾。",
      "有时连岳客，尚办弦歌处。",
      "自予去幽谷，谁人袭芳杜。",
      "空留古苔石，对我岩中树。"
    ]
  },
  {
    "volume": 475,
    "sequence": 67,
    "title": "初归平泉，过龙门南岭，遥望山居即事",
    "author": "李德裕",
    "content": [
      "初归故乡陌，极望且徐轮。",
      "近野樵蒸至，平泉烟火新。",
      "农夫馈鸡黍，渔子荐霜鳞。",
      "惆怅怀杨仆，惭为关外人。"
    ]
  },
  {
    "volume": 475,
    "sequence": 68,
    "title": "伊川晚眺",
    "author": "李德裕",
    "content": [
      "桑叶初黄梨叶红，伊川落日尽无风。",
      "汉储何假终南客，甪里先生在谷中。"
    ]
  },
  {
    "volume": 475,
    "sequence": 69,
    "title": "潭上喜见新月",
    "author": "李德裕",
    "content": [
      "簪组十年梦，园庐今夕情。",
      "谁怜故乡月，复映碧潭生。",
      "皓彩松上见，寒光波际轻。",
      "还将孤赏意，暂寄玉琴声。"
    ]
  },
  {
    "volume": 475,
    "sequence": 70,
    "title": "郊外即事寄侍郎大尹",
    "author": "李德裕",
    "content": [
      "高秋惭非隐，闲林喜退居。",
      "老农争席坐，稚子带经锄。",
      "竹径难回骑，仙舟但跂予。",
      "岂知陶靖节，只自爱吾庐。"
    ]
  },
  {
    "volume": 475,
    "sequence": 71,
    "title": "山居遇雪喜道者相访",
    "author": "李德裕",
    "content": [
      "幽居近谷西，乔木与山齐。",
      "野竹连池合，岩松映雪低。",
      "喜君来白社，值我在青谿。",
      "应笑於陵子，遗荣自灌畦。"
    ]
  },
  {
    "volume": 475,
    "sequence": 72,
    "title": "雪霁晨起",
    "author": "李德裕",
    "content": [
      "雪覆寒溪竹，风卷野田蓬。",
      "四望无行迹，谁怜孤老翁。"
    ]
  },
  {
    "volume": 475,
    "sequence": 73,
    "title": "洛中士君子多以平泉见呼愧获方外方之名…奉寄刘宾客",
    "author": "李德裕",
    "content": [
      "非高柳下逸，自爱竹林闲。",
      "才异居东里，愚因在北山。",
      "径荒寒未扫，门设昼长关。",
      "不及鸱夷子，悠悠烟水间。"
    ]
  },
  {
    "volume": 475,
    "sequence": 74,
    "title": "早春至言禅公法堂忆平泉别业（金陵作）",
    "author": "李德裕",
    "content": [
      "昔我伊原上，孤游竹树间。",
      "人依红桂静，鸟傍碧潭闲。",
      "松盖低春雪，藤轮倚暮山。",
      "永怀桑梓邑，衰老若为还。"
    ]
  },
  {
    "volume": 475,
    "sequence": 75,
    "title": "峡山亭月夜独宿对樱桃花有怀伊川别墅金陵作",
    "author": "李德裕",
    "content": [
      "皎月照芳树，鲜葩含素辉。",
      "愁人惜春夜，达曙想岩扉。",
      "风静阴满砌，露浓香入衣。",
      "恨无金谷妓，为我奏思归。"
    ]
  },
  {
    "volume": 475,
    "sequence": 76,
    "title": "春暮思平泉杂咏二十首·望伊川（自此并淮南作）",
    "author": "李德裕",
    "content": [
      "远村寒食后，细雨度川来。",
      "芳草连谿合，梨花映墅开。",
      "槿篱悬落照，松径长新苔。",
      "向夕亭皋望，游禽几处回。"
    ]
  },
  {
    "volume": 475,
    "sequence": 77,
    "title": "春暮思平泉杂咏二十首·潭上紫藤",
    "author": "李德裕",
    "content": [
      "故乡春欲尽，一岁芳难再。",
      "岩树已青葱，吾庐日堪爱。",
      "幽溪人未去，芳草行应碍。",
      "遥忆紫藤垂，繁英照潭黛。"
    ]
  },
  {
    "volume": 475,
    "sequence": 78,
    "title": "春暮思平泉杂咏二十首·书楼晴望",
    "author": "李德裕",
    "content": [
      "幽居人世外，久厌市朝喧。",
      "苍翠连双阙，微茫认九原。",
      "残红映巩树，斜日照轘辕。",
      "薄暮柴扉掩，谁知仲蔚园。"
    ]
  },
  {
    "volume": 475,
    "sequence": 79,
    "title": "春暮思平泉杂咏二十首·西岭望鸣皋山",
    "author": "李德裕",
    "content": [
      "高秋对凉野，四望何萧瑟。",
      "远见鸣皋山，青峰原上出。",
      "晨兴采薇蕨，向暮归蓬荜。",
      "讵假数挥金，餐和养余日。"
    ]
  },
  {
    "volume": 475,
    "sequence": 80,
    "title": "春暮思平泉杂咏二十首·瀑泉亭",
    "author": "李德裕",
    "content": [
      "向老多悲恨，凄然念一丘。",
      "岩泉终古在，风月几年游。",
      "菌阁饶佳树，菱潭有钓舟。",
      "不如羊叔子，名与岘山留。"
    ]
  },
  {
    "volume": 475,
    "sequence": 81,
    "title": "春暮思平泉杂咏二十首·红桂树",
    "author": "李德裕",
    "content": [
      "欲求尘外物，此树是瑶林。",
      "后素合余绚，如丹见本心。",
      "妍姿无点辱，芳意托幽深。",
      "愿以鲜葩色，凌霜照碧浔。"
    ]
  },
  {
    "volume": 475,
    "sequence": 82,
    "title": "春暮思平泉杂咏二十首·金松（出天台山，叶带金色）",
    "author": "李德裕",
    "content": [
      "台岭生奇树，佳名世未知。",
      "纤纤疑大菊，落落是松枝。",
      "照日含金晰，笼烟淡翠滋。",
      "勿言人去晚，犹有岁寒期。"
    ]
  },
  {
    "volume": 475,
    "sequence": 83,
    "title": "春暮思平泉杂咏二十首·月桂（出蒋山，浅黄色）",
    "author": "李德裕",
    "content": [
      "何年霜夜月，桂子落寒山。",
      "翠干生岩下，金英在世间。",
      "幽崖空自老，清汉未知还。",
      "惟有凉秋夜，嫦娥来暂攀。"
    ]
  },
  {
    "volume": 475,
    "sequence": 84,
    "title": "春暮思平泉杂咏二十首·山桂（此花紫色，英藻繁缛）",
    "author": "李德裕",
    "content": [
      "吾爱山中树，繁英满目鲜。",
      "临风飘碎锦，映日乱非烟。",
      "影入春潭底，香凝月榭前。",
      "岂知幽独客，赖此当朱弦。"
    ]
  },
  {
    "volume": 475,
    "sequence": 85,
    "title": "春暮思平泉杂咏二十首·柏",
    "author": "李德裕",
    "content": [
      "闻有三株树，惟应秘阆风。",
      "珊瑚不生叶，朱草又无丛。",
      "未若凌云柏，常能终岁红。",
      "晨霞与落日，相照在岩中。"
    ]
  },
  {
    "volume": 475,
    "sequence": 86,
    "title": "春暮思平泉杂咏二十首·芳荪",
    "author": "李德裕",
    "content": [
      "楚客重兰荪，遗芳今未歇。",
      "叶抽清浅水，花照暄妍节。",
      "紫艳映渠鲜，轻香含露洁。",
      "离居若有赠，暂与幽人折。"
    ]
  },
  {
    "volume": 475,
    "sequence": 87,
    "title": "春暮思平泉杂咏二十首·流杯亭",
    "author": "李德裕",
    "content": [
      "激水自山椒，析波分浅濑。",
      "回环疑古篆，诘曲如萦带。",
      "宁愬羽觞迟，惟欢亲友会。",
      "欲知中圣处，皓月临松盖。"
    ]
  },
  {
    "volume": 475,
    "sequence": 88,
    "title": "春暮思平泉杂咏二十首·东谿",
    "author": "李德裕",
    "content": [
      "近蓄东谿水，悠悠起渌波。",
      "彩鸳留不去，芳草日应多。",
      "夹岸生奇筱，缘岩覆女萝。",
      "兰桡思无限，为感濯缨歌。"
    ]
  },
  {
    "volume": 475,
    "sequence": 89,
    "title": "春暮思平泉杂咏二十首·鸂鶒",
    "author": "李德裕",
    "content": [
      "清沚双鸂鶒，前年海上雏。",
      "今来恋洲屿，思若在江湖。",
      "欲起摇荷盖，闲飞溅水珠。",
      "不能常泛泛，惟作逐波凫。"
    ]
  },
  {
    "volume": 475,
    "sequence": 90,
    "title": "春暮思平泉杂咏二十首·西园",
    "author": "李德裕",
    "content": [
      "西园最多趣，永日自忘归。",
      "石濑流清浅，风岑澹翠微。",
      "晓翻红药艳，晴袅碧潭辉。",
      "独望娟娟月，宵分半掩扉。"
    ]
  },
  {
    "volume": 475,
    "sequence": 91,
    "title": "春暮思平泉杂咏二十首·海石楠",
    "author": "李德裕",
    "content": [
      "昔见历阳山，鸡笼已孤秀。",
      "今看海峤树，翠盖何幽茂。",
      "霰雪讵能侵，烟岚自相揉。",
      "攀条独临憩，况值清阴昼。"
    ]
  },
  {
    "volume": 475,
    "sequence": 92,
    "title": "春暮思平泉杂咏二十首·双碧潭",
    "author": "李德裕",
    "content": [
      "清剡与严湍，潺湲皆可忆。",
      "适来玩山水，无此秋潭色。",
      "莫辨幽兰丛，难分翠禽翼。",
      "迟迟洲渚步，临眺忘餐食。"
    ]
  },
  {
    "volume": 475,
    "sequence": 93,
    "title": "春暮思平泉杂咏二十首·竹径",
    "author": "李德裕",
    "content": [
      "野竹自成径，绕溪三里余。",
      "檀栾被层阜，萧瑟荫清渠。",
      "日落见林静，风行知谷虚。",
      "田家故人少，谁肯共焚鱼。"
    ]
  },
  {
    "volume": 475,
    "sequence": 94,
    "title": "春暮思平泉杂咏二十首·花药栏",
    "author": "李德裕",
    "content": [
      "蕙草春已碧，兰花秋更红。",
      "四时发英艳，三径满芳丛。",
      "秀色濯清露，鲜辉摇惠风。",
      "王孙未知返，幽赏竟谁同。"
    ]
  },
  {
    "volume": 475,
    "sequence": 95,
    "title": "春暮思平泉杂咏二十首·自叙（非尚子遍游五岳）",
    "author": "李德裕",
    "content": [
      "五岳径虽深，遍游心已荡。",
      "苟能知止足，所遇皆清旷。",
      "七十难可期，一丘乃微尚。",
      "遥怀少室山，常恐非吾望。"
    ]
  },
  {
    "volume": 475,
    "sequence": 96,
    "title": "首夏清景想望山居",
    "author": "李德裕",
    "content": [
      "嘉树阴初合，山中赏更新。",
      "禽言未知夏，兰径尚余春。",
      "散满萝垂带，扶疏桂长轮。",
      "丹青写不尽，宵梦叹非真。",
      "累榭空留月，虚舟若待人。",
      "何时倚兰棹，相与掇汀蘋。"
    ]
  },
  {
    "volume": 475,
    "sequence": 97,
    "title": "思平泉树石杂咏一十首·钓台",
    "author": "李德裕",
    "content": [
      "我有严湍思，怀人访故台。",
      "客星依钓隐，仙石逐槎回。",
      "倒影含清沚，凝阴长碧苔。",
      "飞泉信可挹，幽客未归来。"
    ]
  },
  {
    "volume": 475,
    "sequence": 98,
    "title": "思平泉树石杂咏一十首·似鹿石",
    "author": "李德裕",
    "content": [
      "林中有奇石，仿佛兽潜行。",
      "乍似依岩桂，还疑食野苹。",
      "茸长绿藓映，斑细紫苔生。",
      "不是见羁者，何劳如顿缨。"
    ]
  },
  {
    "volume": 475,
    "sequence": 99,
    "title": "思平泉树石杂咏一十首·海上石笋",
    "author": "李德裕",
    "content": [
      "常爱仙都山，奇峰千仞悬。",
      "迢迢一何迥，不与众山连。",
      "忽逢海峤石，稍慰平生忆。",
      "何以慰我心，亭亭孤且直。"
    ]
  },
  {
    "volume": 475,
    "sequence": 100,
    "title": "思平泉树石杂咏一十首·叠石（此石韩给事所遗）",
    "author": "李德裕",
    "content": [
      "潺湲桂水湍，漱石多奇状。",
      "鳞次冠烟霞，蝉联叠波浪。",
      "今来碧梧下，迥出秋潭上。",
      "岁晚苔藓滋，怀贤益惆怅。"
    ]
  },
  {
    "volume": 475,
    "sequence": 101,
    "title": "思平泉树石杂咏一十首·重台芙蓉",
    "author": "李德裕",
    "content": [
      "芙蓉含露时，秀色波中溢。",
      "玉女袭朱裳，重重映皓质。",
      "晨霞耀丹景，片片明秋日。",
      "兰泽多众芳，妍姿不相匹。"
    ]
  },
  {
    "volume": 475,
    "sequence": 102,
    "title": "思平泉树石杂咏一十首·白鹭鹚",
    "author": "李德裕",
    "content": [
      "余心怜白鹭，潭上日相依。",
      "拂石疑星落，凌风似雪飞。",
      "碧沙常独立，清景自忘归。",
      "所乐惟烟水，徘徊恋钓矶。"
    ]
  },
  {
    "volume": 475,
    "sequence": 103,
    "title": "思平泉树石杂咏一十首·海鱼骨",
    "author": "李德裕",
    "content": [
      "昔日任公子，期年钓此鱼。",
      "无由见成岳，聊喜识专车。",
      "皎皎连霜月，高高映碧渠。",
      "陶潜虽好事，观海只披图。"
    ]
  },
  {
    "volume": 475,
    "sequence": 104,
    "title": "思平泉树石杂咏一十首·泛池舟",
    "author": "李德裕",
    "content": [
      "桂舟兰作枻，芬芳皆绝世。",
      "只可弄潺湲，焉能济大川。",
      "树悬凉夜月，风散碧潭烟。",
      "未得同鱼子，菱歌共扣舷。"
    ]
  },
  {
    "volume": 475,
    "sequence": 105,
    "title": "思平泉树石杂咏一十首·舴艋舟",
    "author": "李德裕",
    "content": [
      "无轻舴艋舟，始自鸱夷子。",
      "双阙挂朝衣，五湖极烟水。",
      "时游杏坛下，乍入湘川里。",
      "永日歌濯缨，超然谢尘滓。"
    ]
  },
  {
    "volume": 475,
    "sequence": 106,
    "title": "思平泉树石杂咏一十首·二猿",
    "author": "李德裕",
    "content": [
      "钓濑水涟漪，富春山合沓。",
      "松上夜猿鸣，谷中清响合。",
      "冲网忽见羁，故山从此辞。",
      "无由碧潭饮，争接绿萝枝。"
    ]
  },
  {
    "volume": 475,
    "sequence": 107,
    "title": "思在山居日偶成此咏邀松阳子同作",
    "author": "李德裕",
    "content": [
      "闲思昔岁事，忽忽念伊川。",
      "乘月步秋坂，满山闻石泉。",
      "回塘碧潭映，高树绿萝悬。",
      "露下叫田鹤，风来嘶晚蝉。",
      "怀兹长在梦，归去且无缘。",
      "幽谷人未至，兰苕应更鲜。"
    ]
  },
  {
    "volume": 475,
    "sequence": 108,
    "title": "重忆山居六首·平泉源",
    "author": "李德裕",
    "content": [
      "山谷才浮芥，中园已滥觞。",
      "逶迤过竹坞，浩淼走兰塘。",
      "夜静闻鱼跃，风微见雁翔。",
      "从兹东向海，可泛济川航。"
    ]
  },
  {
    "volume": 475,
    "sequence": 109,
    "title": "重忆山居六首·泰山石（兖州从事所寄）",
    "author": "李德裕",
    "content": [
      "鸡鸣日观望，远与扶桑对。",
      "沧海似熔金，众山如点黛。",
      "遥知碧峰首，独立烟岚内。",
      "此石依五松，苍苍几千载。"
    ]
  },
  {
    "volume": 475,
    "sequence": 110,
    "title": "重忆山居六首·巫山石",
    "author": "李德裕",
    "content": [
      "十二峰前月，三声猿夜愁。",
      "此中多怪石，日夕漱寒流。",
      "必是归星渚，先求历斗牛。",
      "还疑烟雨霁，仿佛是嵩丘。"
    ]
  },
  {
    "volume": 475,
    "sequence": 111,
    "title": "重忆山居六首·罗浮山（番禺连帅所遗）",
    "author": "李德裕",
    "content": [
      "龙伯钓鳌时，蓬莱一峰坼。",
      "飞来碧海畔，遂与三山隔。",
      "其下多长溪，潺湲淙乱石。",
      "知君分如此，赠逾荆山璧。"
    ]
  },
  {
    "volume": 475,
    "sequence": 112,
    "title": "重忆山居六首·漏潭石（鲁客见遗）",
    "author": "李德裕",
    "content": [
      "常疑六合外，未信漆园书。",
      "及此闻溪漏，方欣验尾闾。",
      "大哉天地气，呼吸有盈虚。",
      "美石劳相赠，琼瑰自不如。"
    ]
  },
  {
    "volume": 475,
    "sequence": 113,
    "title": "重忆山居六首·钓石（于谿人处求得）",
    "author": "李德裕",
    "content": [
      "严光隐富春，山色谿又碧。",
      "所钓不在鱼，挥纶以自适。",
      "余怀慕君子，且欲坐潭石。",
      "持此返伊川，悠然慰衰疾。"
    ]
  },
  {
    "volume": 475,
    "sequence": 114,
    "title": "怀伊川郊居",
    "author": "李德裕",
    "content": [
      "衰疾常怀土，郊园欲掩扉。",
      "虽知明目地，不及有身归。",
      "巩树秋阴遍，伊原霁色微。",
      "此生看白首，良愿已应违。"
    ]
  },
  {
    "volume": 475,
    "sequence": 115,
    "title": "晨起见雪忆山居",
    "author": "李德裕",
    "content": [
      "忽忆岩中雪，谁人拂薜萝。",
      "竹梢低未举，松盖偃应多。",
      "山溜随冰落，林麇带霰过。",
      "不劳闻鹤语，方奏苦寒歌。"
    ]
  },
  {
    "volume": 475,
    "sequence": 116,
    "title": "忆平泉杂咏·忆初暖",
    "author": "李德裕",
    "content": [
      "今日初春暖，山中事若何。",
      "雪开喧鸟至，澌散跃鱼多。",
      "幽翠生松栝，轻烟起薜萝。",
      "柴扉常昼掩，惟有野人过。"
    ]
  },
  {
    "volume": 475,
    "sequence": 117,
    "title": "忆平泉杂咏·忆辛夷（余赴金陵日，辛夷欲开）",
    "author": "李德裕",
    "content": [
      "昔年将出谷，几日对辛夷。",
      "倚树怜芳意，攀条惜岁滋。",
      "清阴须暂憩，秀色正堪思。",
      "只待挥金日，殷勤泛羽卮。"
    ]
  },
  {
    "volume": 475,
    "sequence": 118,
    "title": "忆平泉杂咏·忆寒梅",
    "author": "李德裕",
    "content": [
      "寒塘数树梅，常近腊前开。",
      "雪映缘岩竹，香侵泛水苔。",
      "遥思清景暮，还有野禽来。",
      "谁是攀枝客，兹辰醉始回。"
    ]
  },
  {
    "volume": 475,
    "sequence": 119,
    "title": "忆平泉杂咏·忆药栏",
    "author": "李德裕",
    "content": [
      "野人清旦起，扫雪见兰芽。",
      "始畎春泉入，惟愁暮景斜。",
      "未抽萱草叶，才发款冬花。",
      "谁念江潭老，中宵旅梦赊。"
    ]
  },
  {
    "volume": 475,
    "sequence": 120,
    "title": "忆平泉杂咏·忆茗芽",
    "author": "李德裕",
    "content": [
      "谷中春日暖，渐忆掇茶英。",
      "欲及清明火，能销醉客酲。",
      "松花飘鼎泛，兰气入瓯轻。",
      "饮罢闲无事，扪萝溪上行。"
    ]
  },
  {
    "volume": 475,
    "sequence": 121,
    "title": "忆平泉杂咏·忆野花（余未尝春到故园）",
    "author": "李德裕",
    "content": [
      "虽游洛阳道，未识故园花。",
      "晓忆东谿雪，晴思冠岭霞。",
      "谷深兰色秀，村迥柳阴斜。",
      "怅望龙门晚，谁知小隐家。"
    ]
  },
  {
    "volume": 475,
    "sequence": 122,
    "title": "忆平泉杂咏·忆春雨",
    "author": "李德裕",
    "content": [
      "春鸠鸣野树，细雨入池塘。",
      "潭上花微落，溪边草更长。",
      "梳风白鹭起，拂水彩鸳翔。",
      "最羡归飞燕，年年在故乡。"
    ]
  },
  {
    "volume": 475,
    "sequence": 123,
    "title": "忆平泉杂咏·忆晚眺",
    "author": "李德裕",
    "content": [
      "伊川新雨霁，原上见春山。",
      "缑岭晴虹断，龙门宿鸟还。",
      "牛羊平野外，桑柘夕烟间。",
      "不及乡园叟，悠悠尽日闲。"
    ]
  },
  {
    "volume": 475,
    "sequence": 124,
    "title": "忆平泉杂咏·忆新藤",
    "author": "李德裕",
    "content": [
      "遥闻碧潭上，春晚紫藤开。",
      "水似晨霞照，林疑彩凤来。",
      "清香凝岛屿，繁艳映莓苔。",
      "金谷如相并，应将锦帐回。"
    ]
  },
  {
    "volume": 475,
    "sequence": 125,
    "title": "忆平泉杂咏·忆春耕",
    "author": "李德裕",
    "content": [
      "郊外杏花坼，林间布谷鸣。",
      "原田春雨后，谿水夕流平。",
      "野老荷蓑至，和风吹草轻。",
      "无因共沮溺，相与事岩耕。"
    ]
  },
  {
    "volume": 475,
    "sequence": 126,
    "title": "余所居平泉村舍近蒙韦常侍大尹特改嘉名因寄诗以谢",
    "author": "李德裕",
    "content": [
      "未谢留侯疾，常怀仲蔚园。",
      "闲谣紫芝曲，归梦赤松村。",
      "忽改蓬蒿色，俄吹黍谷暄。",
      "多惭孔北海，传教及衡门。"
    ]
  },
  {
    "volume": 475,
    "sequence": 127,
    "title": "山信至说平泉别墅草木滋长地转幽深怅然思归复此作",
    "author": "李德裕",
    "content": [
      "忽闻樵客语，暂慰野人心。",
      "幽径芳兰密，闲庭秀木深。",
      "麇麚来涧底，凫鹄遍川浔。",
      "谁念沧溟上，归欤起叹音。"
    ]
  },
  {
    "volume": 475,
    "sequence": 128,
    "title": "临海太守惠予赤城石，报以是诗",
    "author": "李德裕",
    "content": [
      "闻君采奇石，剪断赤城霞。",
      "潭上倒虹影，波中摇日华。",
      "仙岩接绛气，谿路杂桃花。",
      "若值客星去，便应随海槎。"
    ]
  },
  {
    "volume": 475,
    "sequence": 129,
    "title": "上巳忆江南禊事",
    "author": "李德裕",
    "content": [
      "黄河西绕郡城流，上巳应无祓禊游。",
      "为忆渌江春水色，更无宵梦向吴州。"
    ]
  },
  {
    "volume": 475,
    "sequence": 130,
    "title": "北固怀古",
    "author": "李德裕",
    "content": [
      "自有此山川，于今几太守。",
      "近世二千石，毕公宣化厚。",
      "丞相量纳川，平阳气冲斗。",
      "三贤若时雨，所至跻仁寿。"
    ]
  },
  {
    "volume": 475,
    "sequence": 131,
    "title": "汨罗",
    "author": "李德裕",
    "content": [
      "远谪南荒一病身，停舟暂吊汨罗人。",
      "都缘靳尚图专国，岂是怀王厌直臣。",
      "万里碧潭秋景静，四时愁色野花新。",
      "不劳渔父重相问，自有招魂拭泪巾。"
    ]
  },
  {
    "volume": 475,
    "sequence": 132,
    "title": "岭外守岁（一作李福业诗）",
    "author": "李德裕",
    "content": [
      "冬逐更筹尽，春随斗柄回。",
      "寒暄一夜隔，客鬓两年催。"
    ]
  },
  {
    "volume": 475,
    "sequence": 133,
    "title": "访韦楚老不遇",
    "author": "李德裕",
    "content": [
      "昔日征黄绮，余惭在凤池。",
      "今来招隐士，恨不见琼枝。"
    ]
  },
  {
    "volume": 475,
    "sequence": 134,
    "title": "题柳郎中故居",
    "author": "李德裕",
    "content": [
      "下马荒阶日欲曛，潺潺石溜静中闻。",
      "鸟啼花发人声绝，寂寞山窗掩白云。"
    ]
  },
  {
    "volume": 475,
    "sequence": 135,
    "title": "盘陀岭驿楼",
    "author": "李德裕",
    "content": [
      "嵩少心期杳莫攀，好山聊复一开颜。",
      "明朝便是南荒路，更上层楼望故关。"
    ]
  },
  {
    "volume": 475,
    "sequence": 136,
    "title": "句",
    "author": "李德裕",
    "content": [
      "检经求绿字，凭酒借红颜。",
      "君不见秋山寂历风飙歇，半夜青崖吐明月。",
      "寒光乍出松筱间，万籁萧萧从此发。",
      "忽闻歌管吟朔风，精魂想在幽岩中。",
      "银花悬院榜，神撼引铃绦。",
      "葳蕤轻风里，若衔若垂何可拟。",
      "自从一梦高唐后，可是无人胜楚王。",
      "牛羊具特俎。",
      "心悟觉身劳，云中弃宝刀。",
      "久闲生髀肉，多寿长眉毫。",
      "书空跷足睡，路险侧身行。",
      "谁家幼女敲箸歌，何处丁妻点灯织。",
      "鱼虾集橘市。",
      "休咎占人甲，挨持见天丁。",
      "洛下推年少，山东许地高。",
      "世上文章士，谁为第一人。",
      "老生夸隐拙，时辈毁尖新。",
      "氵晶濴寒泉深百尺。",
      "奇觚率尔操，讽谏欣然纳。"
    ]
  }
]