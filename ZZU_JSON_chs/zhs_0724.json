[
  {
    "volume": 724,
    "sequence": 1,
    "title": "酬友生早秋",
    "author": "唐求",
    "content": [
      "彤云将欲罢，蝉柳响如秋。",
      "雾散九霄近，日程三伏愁。",
      "残阳宿雨霁，高浪碎沙沤。",
      "袪足馀旬后，分襟任自由。"
    ]
  },
  {
    "volume": 724,
    "sequence": 2,
    "title": "晓发",
    "author": "唐求",
    "content": [
      "旅馆候天曙，整车趋远程。",
      "几处晓钟断，半桥残月明。",
      "沙上鸟犹在，渡头人未行。",
      "去去古时道，马嘶三两声。"
    ]
  },
  {
    "volume": 724,
    "sequence": 3,
    "title": "客行",
    "author": "唐求",
    "content": [
      "上山下山去，千里万里愁。",
      "树色野桥暝，雨声孤馆秋。",
      "南北眼前道，东西江畔舟。",
      "世人重金玉，无金徒远游。"
    ]
  },
  {
    "volume": 724,
    "sequence": 4,
    "title": "题郑处士隐居",
    "author": "唐求",
    "content": [
      "不信最清旷，及来愁已空。",
      "数点石泉雨，一溪霜叶风。",
      "业在有山处，道成无事中。",
      "酌尽一尊酒，病夫颜亦红。"
    ]
  },
  {
    "volume": 724,
    "sequence": 5,
    "title": "古寺",
    "author": "唐求",
    "content": [
      "路傍古时寺，寥落藏金容。",
      "破塔有寒草，坏楼无晓钟。",
      "乱纸失经偈，断碑分篆踪。",
      "日暮月光吐，绕门千树松。"
    ]
  },
  {
    "volume": 724,
    "sequence": 6,
    "title": "赠著上人",
    "author": "唐求",
    "content": [
      "掩门江上住，尽日更无为。",
      "古木坐禅处，残星鸣磬时。",
      "水浇冰滴滴，珠数落累累。",
      "自有闲行伴，青藤杖一枝。"
    ]
  },
  {
    "volume": 724,
    "sequence": 7,
    "title": "马嵬感事",
    "author": "唐求",
    "content": [
      "冷气生深殿，狼星渡远关。",
      "九城鼙鼓内，千骑道途间。",
      "凤髻随秋草，鸾舆入暮山。",
      "恨多留不得，悲泪满龙颜。"
    ]
  },
  {
    "volume": 724,
    "sequence": 8,
    "title": "赠行如上人",
    "author": "唐求",
    "content": [
      "不知名利苦，念佛老岷峨。",
      "衲补云千片，香烧印一窠。",
      "恋山人事少，怜客道心多。",
      "日日斋钟后，高悬滤水罗。"
    ]
  },
  {
    "volume": 724,
    "sequence": 9,
    "title": "送友人归邛州",
    "author": "唐求",
    "content": [
      "鹤鸣山下去，满箧荷瑶琨。",
      "放马荒田草，看碑古寺门。",
      "渐寒沙上雨，欲暝水边村。",
      "莫忘分襟处，梅花扑酒尊。"
    ]
  },
  {
    "volume": 724,
    "sequence": 10,
    "title": "和舒上人山居即事",
    "author": "唐求",
    "content": [
      "败叶填溪路，残阳过野亭。",
      "仍弹一滴水，更读两张经。",
      "暝鸟烟中见，寒钟竹里听。",
      "不多山下去，人世尽膻腥。"
    ]
  },
  {
    "volume": 724,
    "sequence": 11,
    "title": "发邛州寄友人",
    "author": "唐求",
    "content": [
      "茫茫驱一马，自叹又何之。",
      "出郭见山处，待船逢雨时。",
      "晓鸡鸣野店，寒叶堕秋枝。",
      "寂寞前程去，闲吟欲共谁。"
    ]
  },
  {
    "volume": 724,
    "sequence": 12,
    "title": "舟行夜泊夔州",
    "author": "唐求",
    "content": [
      "维舟镜面中，迥对白盐峰。",
      "夜静沙堤月，天寒水寺钟。",
      "故园何日到，旧友几时逢。",
      "欲作还家梦，青山一万重。"
    ]
  },
  {
    "volume": 724,
    "sequence": 13,
    "title": "山东兰若遇静公夜归",
    "author": "唐求",
    "content": [
      "松门一径微，苔滑往来稀。",
      "半夜闻钟后，浑身带雪归。",
      "问寒僧接杖，辨语犬衔衣。",
      "又是安禅去，呼童闭竹扉。"
    ]
  },
  {
    "volume": 724,
    "sequence": 14,
    "title": "边将",
    "author": "唐求",
    "content": [
      "三千护塞儿，独自滞边陲。",
      "老向二毛见，秋从一叶知。",
      "地寒乡思苦，天暮角声悲。",
      "却被交亲笑，封侯未有期。"
    ]
  },
  {
    "volume": 724,
    "sequence": 15,
    "title": "秋寄□江舒公",
    "author": "唐求",
    "content": [
      "故人何处望，秋色满江濆。",
      "入水溪虫乱，过桥山路分。",
      "鹤归松上月，僧入竹间云。",
      "莫惜中宵磬，从教梦里闻。"
    ]
  },
  {
    "volume": 724,
    "sequence": 16,
    "title": "题杨山人隐居",
    "author": "唐求",
    "content": [
      "深山道者家，门户带烟霞。",
      "绿缀沿岩草，红飘落水花。",
      "半庭栽小树，一径扫平沙。",
      "往往溪边坐，持竿到日斜。"
    ]
  },
  {
    "volume": 724,
    "sequence": 17,
    "title": "夜上隐居寺",
    "author": "唐求",
    "content": [
      "寻师拟学空，空住虎溪东。",
      "千里照山月，一枝惊鹤风。",
      "年如流去水，山似转来蓬。",
      "尽日都无事，安禅石窟中。"
    ]
  },
  {
    "volume": 724,
    "sequence": 18,
    "title": "友人见访不值因寄",
    "author": "唐求",
    "content": [
      "门户寒江近，篱墙野树深。",
      "晚风摇竹影，斜日转山阴。",
      "砌觉披秋草，床惊倒古琴。",
      "更闻邻舍说，一只鹤来寻。"
    ]
  },
  {
    "volume": 724,
    "sequence": 19,
    "title": "涂次偶作",
    "author": "唐求",
    "content": [
      "岁月客中销，崎岖力自招。",
      "问人寻野寺，牵马渡危桥。",
      "为雨疑天晚，因山觉路遥。",
      "前程何处是，一望又迢迢。"
    ]
  },
  {
    "volume": 724,
    "sequence": 20,
    "title": "送友人江行之庐山肄业",
    "author": "唐求",
    "content": [
      "蜀国初开棹，庐峰拟拾萤。",
      "兽皮裁褥暖，莲叶制衣馨。",
      "楚水秋来碧，巫山雨后青。",
      "莫教衔凤诏，三度到中庭。"
    ]
  },
  {
    "volume": 724,
    "sequence": 21,
    "title": "山居偶作",
    "author": "唐求",
    "content": [
      "趋名逐利身，终日走风尘。",
      "还到水边宅，却为山下人。",
      "僧教开竹户，客许戴纱巾。",
      "且喜琴书在，苏生未厌贫。"
    ]
  },
  {
    "volume": 724,
    "sequence": 22,
    "title": "赠道者",
    "author": "唐求",
    "content": [
      "披霞戴鹿胎，岁月不能催。",
      "饭把琪花煮，衣将藕叶裁。",
      "鹤从归日养，松是小时栽。",
      "往往樵人见，溪边洗药来。"
    ]
  },
  {
    "volume": 724,
    "sequence": 23,
    "title": "邛州水亭夜宴送顾非熊之官",
    "author": "唐求",
    "content": [
      "寂寞邛城夜，寒塘对庾楼。",
      "蜀关蝉已噪，秦树叶应秋。",
      "道路连天远，笙歌到晓愁。",
      "不堪分袂后，残月正如钩。"
    ]
  },
  {
    "volume": 724,
    "sequence": 24,
    "title": "题青城山范贤观",
    "author": "唐求",
    "content": [
      "数里缘山不厌难，为寻真诀问黄冠。",
      "苔铺翠点仙桥滑，松织香梢古道寒。",
      "昼傍绿畦薅嫩玉，夜开红灶撚新丹。",
      "钟声已断泉声在，风动茅花月满坛。"
    ]
  },
  {
    "volume": 724,
    "sequence": 25,
    "title": "送僧讲罢归山",
    "author": "唐求",
    "content": [
      "休将如意辩真空，吹尽天花任晓风。",
      "共看玉蟾三皎洁，独悬金锡一玲珑。",
      "岩间松桂秋烟白，江上楼台晚日红。",
      "依旧曹溪念经处，野泉声在草堂东。"
    ]
  },
  {
    "volume": 724,
    "sequence": 26,
    "title": "题友人寓居",
    "author": "唐求",
    "content": [
      "寓居无不在天涯，莫恨秦关道路赊。",
      "缭绕城边山是蜀，弯环门外水名巴。",
      "黄头卷席宾初散，白鼻嘶风日欲斜。",
      "何处一声金磬发，古松南畔有僧家。"
    ]
  },
  {
    "volume": 724,
    "sequence": 27,
    "title": "伤张玖秀才",
    "author": "唐求",
    "content": [
      "铜梁剑阁几区区，十上探珠不见珠。",
      "卞玉影沈沙草暗，骅骝声断陇城孤。",
      "入关词客秋怀友，出户孀妻晓望夫。",
      "吴水楚山千万里，旅魂归到故乡无。"
    ]
  },
  {
    "volume": 724,
    "sequence": 28,
    "title": "题李少府别业",
    "author": "唐求",
    "content": [
      "寻得仙家不姓梅，马嘶人语出尘埃。",
      "竹和庭上春烟动，花带溪头晓露开。",
      "绕岸白云终日在，傍松黄鹤有时来。",
      "何年亦作围棋伴，一到松间醉一回。"
    ]
  },
  {
    "volume": 724,
    "sequence": 29,
    "title": "赠楚公",
    "author": "唐求",
    "content": [
      "曾闻半偈雪山中，贝叶翻时理尽通。",
      "般若恒添持戒力，落叉谁算念经功。",
      "云间晓月应难染，海上虚舟自信风。",
      "长说满庭花色好，一枝红是一枝空。"
    ]
  },
  {
    "volume": 724,
    "sequence": 30,
    "title": "赠王山人",
    "author": "唐求",
    "content": [
      "红藤一柱脚常轻，日日缘溪入谷行。",
      "山下有家身未老，灶前无火药初成。",
      "经秋少见闲人说，带雨多闻野鹤鸣。",
      "知到蓬莱难再访，问何方法得长生。"
    ]
  },
  {
    "volume": 724,
    "sequence": 31,
    "title": "庭竹",
    "author": "唐求",
    "content": [
      "月笼翠叶秋承露，风亚繁梢暝扫烟。",
      "知道雪霜终不变，永留寒色在庭前。"
    ]
  },
  {
    "volume": 724,
    "sequence": 32,
    "title": "题常乐寺",
    "author": "唐求",
    "content": [
      "桂冷香闻十里间，殿台浑不似人寰。",
      "日斜回首江头望，一片晴云落后山。"
    ]
  },
  {
    "volume": 724,
    "sequence": 33,
    "title": "题刘炼师归山",
    "author": "唐求",
    "content": [
      "风急云轻鹤背寒，洞天谁道却归难。",
      "千山万水瀛洲路，何处烟飞是醮坛。"
    ]
  },
  {
    "volume": 724,
    "sequence": 34,
    "title": "酬舒公见寄",
    "author": "唐求",
    "content": [
      "无客不言云外见，为文长遣世间知。",
      "一声松径寒吟后，正是前山雪下时。"
    ]
  },
  {
    "volume": 724,
    "sequence": 35,
    "title": "巫山下作",
    "author": "唐求",
    "content": [
      "细腰宫尽旧城摧，神女归山更不来。",
      "唯有楚江斜日里，至今犹自绕阳台。"
    ]
  },
  {
    "volume": 724,
    "sequence": 36,
    "title": "句",
    "author": "唐求",
    "content": [
      "恰似有龙深处卧，被人惊起黑云生。",
      "（《临池洗砚》，见《纪事》）"
    ]
  }
]