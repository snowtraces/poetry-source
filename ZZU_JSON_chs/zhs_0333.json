[
  {
    "volume": 333,
    "sequence": 1,
    "title": "秋夜闲居即事寄庐山郑员外、蜀郡符处士",
    "author": "杨巨源",
    "content": [
      "忧思繁未整，良辰会无由。",
      "引领迟佳音，星纪屡以周。",
      "蓬阆绝华耀，况乃处穷愁。",
      "坠叶寒拥砌，灯火夜悠悠。",
      "开琴弄清弦，窥月俯澄流。",
      "冉冉鸿雁度，萧萧帷箔秋。",
      "怅怀石门咏，缅慕碧鸡游。",
      "仿佛蒙颜色，崇兰隐芳洲。"
    ]
  },
  {
    "volume": 333,
    "sequence": 2,
    "title": "独不见",
    "author": "杨巨源",
    "content": [
      "东风艳阳色，柳绿花如霰。",
      "竞理同心鬟，争持合欢扇。",
      "香传贾娘手，粉离何郎面。",
      "最恨卷帘时，含情独不见。"
    ]
  },
  {
    "volume": 333,
    "sequence": 3,
    "title": "题赵孟庄",
    "author": "杨巨源",
    "content": [
      "管鲍化为尘，交友存如线。",
      "升堂俱自媚，得路难相见。",
      "懿君敦三益，颓俗期一变。",
      "心同袭芝兰，气合回霜霰。",
      "石门云卧久，玉洞花寻遍。",
      "王濬爱旌旗，梁竦劳州县。",
      "烟鸿秋更远，天马寒愈健。",
      "愿事郭先生，青囊书几卷。"
    ]
  },
  {
    "volume": 333,
    "sequence": 4,
    "title": "辞魏博田尚书出境后，感恩恋德，因登丛台",
    "author": "杨巨源",
    "content": [
      "荐书及龙钟，此事镂心骨。",
      "亲知殊悢悢，徒御方咄咄。",
      "丛台邯郸郭，台上见新月。",
      "离恨始分明，归思更超忽。",
      "怀仁泪空尽，感事情又发。",
      "他时躧履声，晓日照丹阙。"
    ]
  },
  {
    "volume": 333,
    "sequence": 5,
    "title": "夏日苦热，同长孙主簿过仁寿寺纳凉",
    "author": "杨巨源",
    "content": [
      "火入天地炉，南方正何剧。",
      "四郊长云红，七合太阳赤。",
      "赫赫沸泉壑，焰焰焦砂石。",
      "思减祝融权，期匡诸子宅。",
      "因投竹林寺，一问青莲客。",
      "心空得清凉，理证等喧寂。",
      "开襟天籁回，步履雨花积。",
      "微风动珠帘，惠气入瑶席。",
      "境闲性方谧，尘远趣皆适。",
      "淹驾殊未还，朱栏敞虚碧。"
    ]
  },
  {
    "volume": 333,
    "sequence": 6,
    "title": "送李虞仲秀才归东都，因寄元李二友",
    "author": "杨巨源",
    "content": [
      "高翼闲未倦，孤云旷无期。",
      "晴霞海西畔，秋草燕南时。",
      "邺中多上才，耿耿丹霄姿。",
      "顾我于逆旅，与君发光仪。",
      "同将儒者方，获忝携人知。",
      "幽兰与芳佩，寒玉锵美词。",
      "旧友在伊洛，鸣蝉思山陂。",
      "到来再春风，梦尽双琼枝。",
      "素业且无负，青冥殊未迟。",
      "南桥天气好，脉脉一相思。"
    ]
  },
  {
    "volume": 333,
    "sequence": 7,
    "title": "和卢谏议朝回书情即事寄两省阁老兼呈二起居谏院诸院长",
    "author": "杨巨源",
    "content": [
      "宠位资寂用，回头怜二疏。",
      "超遥比鹤性，皎洁同僧居。",
      "华组澹无累，单床欢有余。",
      "题诗天风洒，属思红霞舒。",
      "蔼蔼延閤东，晨光映林初。",
      "炉香深内殿，山色明前除。",
      "对客默焚稿，何人知谏书。",
      "全仁气逾劲，大辨言甚徐。",
      "逸步寄青琐，闲吟亲绮疏。",
      "清辉被鸾渚，瑞蔼含龙渠。",
      "谢监营野墅，陶公爱吾庐。",
      "悠然远者怀，圣代飘长裾。",
      "端弼缉元化，至音生太虚。",
      "一戎殄欃枪，重译充储胥。",
      "借地种寒竹，看云忆春蔬。",
      "灵机栖杳冥，谈笑登轩车。",
      "晚迹识麒麟，秋英见芙蕖。",
      "危言直且庄，旷抱郁以摅。",
      "志业耿冰雪，光容粲璠玙。",
      "时贤俨仙掖，气谢心何如。"
    ]
  },
  {
    "volume": 333,
    "sequence": 8,
    "title": "奉酬窦郎中早入省苦寒见寄",
    "author": "杨巨源",
    "content": [
      "玄冥怒含风，群物戒严节。",
      "空山顽石破，幽涧层冰裂。",
      "题诗金华彦，接武丹霄烈。",
      "旷怀玉京云，孤唱粉垣雪。",
      "穷阴总凝沍，正气直肃杀。",
      "天狼看坠地，霜兔敢拒穴。",
      "悠然蓬蒿士，亦得奉朝谒。",
      "羸骖苦迟迟，单仆怨切切。",
      "端闱仙阶邃，广陌冻桥滑。",
      "旭日鸳鹭行，瑞烟芙蓉阙。",
      "司寒申郑重，成岁在凛冽。",
      "谢监逢酒时，袁生闭门月。",
      "渐思霜霰减，欲报阳和发。",
      "谁家挟纩心，何地当炉热。",
      "惨舒能一改，恭听远者说。"
    ]
  },
  {
    "volume": 333,
    "sequence": 9,
    "title": "野园献果呈员外",
    "author": "杨巨源",
    "content": [
      "西园果初熟，上客心逾惬。",
      "凝粉乍辞枝，飘红仍带叶。",
      "幽姿写琼实，殷彩呈妆颊。",
      "持此赠佳期，清芬罗袖裛。"
    ]
  },
  {
    "volume": 333,
    "sequence": 10,
    "title": "大堤曲",
    "author": "杨巨源",
    "content": [
      "二八婵娟大堤女，开垆相对依江渚。",
      "待客登楼向水看，邀郎卷幔临花语。",
      "细雨濛濛湿芰荷，巴东商侣挂帆多。",
      "自传芳酒涴红袖，谁调妍妆回翠娥。",
      "珍簟华灯夕阳后，当垆理瑟矜纤手。",
      "月落星微五鼓声，春风摇荡窗前柳。",
      "岁岁逢迎沙岸间，北人多识绿云鬟。",
      "无端嫁与五陵少，离别烟波伤玉颜。"
    ]
  },
  {
    "volume": 333,
    "sequence": 11,
    "title": "杨花落",
    "author": "杨巨源",
    "content": [
      "北斗南回春物老，红英落尽绿尚早。",
      "韶风澹荡无所依，偏惜垂杨作春好。",
      "此时可怜杨柳花，荥盈艳曳满人家。",
      "人家女儿出罗幕，静扫玉庭待花落。",
      "宝环纤手捧更飞，翠羽轻裾承不著。",
      "历历瑶琴舞金陈，菲红拂黛怜玉人。",
      "东园桃李芳已歇，独有杨花娇暮春。"
    ]
  },
  {
    "volume": 333,
    "sequence": 12,
    "title": "月宫词",
    "author": "杨巨源",
    "content": [
      "宫中月明何所似，如积如流满田地。",
      "迥过前殿曾学眉，回照长门惯催泪。",
      "昭阳昨夜秋风来。",
      "绮阁金铺情影开。",
      "藻井浮花共陵乱，玉阶零露相裴回。",
      "稍映明河泛仙驭，满窗犹在更衣处。",
      "管弦回烛无限情。",
      "环珮凭栏不能去。",
      "皎皎苍苍千里同，穿烟飘叶九门通。",
      "珠帘欲卷畏成水，瑶席初陈惊似空。",
      "复值君王事欢宴，宫女三千一时见。",
      "飞盖愁看素晕低，称觞愿踏清辉遍。",
      "江上无云夜可怜，冒沙披浪自婵娟。",
      "若共心赏风流夜，那比高高太液前。"
    ]
  },
  {
    "volume": 333,
    "sequence": 13,
    "title": "赠从弟茂卿（时欲北游）",
    "author": "杨巨源",
    "content": [
      "吾从骥足杨茂卿，性灵且奇才甚清。",
      "海内方微风雅道，邺中更有文章盟。",
      "扣寂由来在渊思，搜奇本自通禅智。",
      "王维证时符水月，杜甫狂处遗天地。",
      "流水东西岐路分，幽州迢递旧来闻。",
      "若为向北驱疲马，山似寒空塞似云。"
    ]
  },
  {
    "volume": 333,
    "sequence": 14,
    "title": "乌啼曲赠张评事",
    "author": "杨巨源",
    "content": [
      "可怜杨叶复杨花，雪净烟深碧玉家。",
      "乌栖不定枝条弱，城头夜半声哑哑。",
      "浮萍流荡门前水，任罥芙蓉莫堕沙。"
    ]
  },
  {
    "volume": 333,
    "sequence": 15,
    "title": "端午日伏蒙内侍赐晨服",
    "author": "杨巨源",
    "content": [
      "彩缕纤仍丽，凌风卷复开。",
      "方应五日至，应自九天来。",
      "在笥清光发，当轩暑气回。",
      "遥知及时节，刀尺火云催。"
    ]
  },
  {
    "volume": 333,
    "sequence": 16,
    "title": "胡姬词",
    "author": "杨巨源",
    "content": [
      "妍艳照江头，春风好客留。",
      "当垆知妾惯，送酒为郎羞。",
      "香渡传蕉扇，妆成上竹楼。",
      "数钱怜皓腕，非是不能留。"
    ]
  },
  {
    "volume": 333,
    "sequence": 17,
    "title": "春日有赠",
    "author": "杨巨源",
    "content": [
      "堤暖柳丝斜，风光属谢家。",
      "晚心应恋水，春恨定因花。",
      "步远怜芳草，归迟见绮霞。",
      "由来感情思，独自惜年华。"
    ]
  },
  {
    "volume": 333,
    "sequence": 18,
    "title": "襄阳乐",
    "author": "杨巨源",
    "content": [
      "闲随少年去，试上大堤游。",
      "画角栖乌起，清弦过客愁。",
      "碑沉楚山石，珠彻汉江秋。",
      "处处风情好，卢家更上楼。"
    ]
  },
  {
    "volume": 333,
    "sequence": 19,
    "title": "关山月",
    "author": "杨巨源",
    "content": [
      "苍茫临故关，迢递照秋山。",
      "万里平芜静，孤城落叶闲。",
      "露浓栖雁起，天远戍兵还。",
      "复映征西府，光深组练间。"
    ]
  },
  {
    "volume": 333,
    "sequence": 20,
    "title": "长城闻笛",
    "author": "杨巨源",
    "content": [
      "孤城笛满林，断续共霜砧。",
      "夜月降羌泪，秋风老将心。",
      "静过寒垒遍，暗入故关深。",
      "惆怅梅花落，山川不可寻。"
    ]
  },
  {
    "volume": 333,
    "sequence": 21,
    "title": "春晚东归留赠李功曹",
    "author": "杨巨源",
    "content": [
      "芳田岐路斜，脉脉惜年华。",
      "云路青丝骑，香含翠幰车。",
      "歌声仍隔水，醉色未侵花。",
      "唯有怀乡客，东飞羡曙鸦。"
    ]
  },
  {
    "volume": 333,
    "sequence": 22,
    "title": "送殷员外使北蕃",
    "author": "杨巨源",
    "content": [
      "二轩将雨露，万里入烟沙。",
      "和气生中国，薰风属外家。",
      "塞芦随雁影，关柳拂驼花。",
      "努力黄云北，仙曹有雉车。"
    ]
  },
  {
    "volume": 333,
    "sequence": 23,
    "title": "送许侍御充云南哀册使判官",
    "author": "杨巨源",
    "content": [
      "万里永昌城，威仪奉圣明。",
      "冰心瘴江冷，霜宪漏天晴。",
      "荒外开亭候，云南降旆旌。",
      "他时功自许，绝域转哀荣。"
    ]
  },
  {
    "volume": 333,
    "sequence": 24,
    "title": "秋日题陈宗儒圃亭，凄然感旧",
    "author": "杨巨源",
    "content": [
      "曾随何水部，待月东亭宿。",
      "今日重凭栏，清风空在竹。",
      "前山依旧碧，闲草经秋绿。",
      "时物方宛然，蛛丝一何速。"
    ]
  },
  {
    "volume": 333,
    "sequence": 25,
    "title": "和郑少师相公题慈恩寺禅院",
    "author": "杨巨源",
    "content": [
      "旧寺长桐孙，朝天是圣恩。",
      "谢公诗更老，萧傅道方尊。",
      "白法知深得，苍生要重论。",
      "若为将此望，心地向空门。"
    ]
  },
  {
    "volume": 333,
    "sequence": 26,
    "title": "同赵校书题普救寺",
    "author": "杨巨源",
    "content": [
      "东门高处天，一望几悠然。",
      "白浪过城下，青山满寺前。",
      "尘光分驿道，岚色到人烟。",
      "气象须文字，逢君大雅篇。"
    ]
  },
  {
    "volume": 333,
    "sequence": 27,
    "title": "春日与刘评事过故证上人院",
    "author": "杨巨源",
    "content": [
      "曾共刘咨议，同时事道林。",
      "与君方掩泪，来客是知心。",
      "阶雪凌春积，钟烟向夕深。",
      "依然旧童子，相送出花阴。"
    ]
  },
  {
    "volume": 333,
    "sequence": 28,
    "title": "春雪题兴善寺广宣上人竹院",
    "author": "杨巨源",
    "content": [
      "皎洁青莲客，焚香对雪朝。",
      "竹内催淅沥，花雨让飘飖。",
      "触石和云积，萦池拂水消。",
      "只应将日月，颜色不相饶。"
    ]
  },
  {
    "volume": 333,
    "sequence": 29,
    "title": "清明日后土祠送田彻",
    "author": "杨巨源",
    "content": [
      "清明千万家，处处是年华。",
      "榆柳芳辰火，梧桐今日花。",
      "祭祠结云绮，游陌拥香车。",
      "惆怅田郎去，原回烟树斜。"
    ]
  },
  {
    "volume": 333,
    "sequence": 30,
    "title": "酬令狐员外直夜书怀见寄",
    "author": "杨巨源",
    "content": [
      "花枝暖欲舒，粉署夜方初。",
      "世职推传盛，春刑是减余。",
      "芸香能护字，铅椠善呈书。",
      "此地从头白，经年望雉车。"
    ]
  },
  {
    "volume": 333,
    "sequence": 31,
    "title": "题表丈三大夫书斋",
    "author": "杨巨源",
    "content": [
      "盛府自莲花，群公是岁华。",
      "兰姿丈人圃，松色大夫家。",
      "素卷堆瑶席，朱弦映绛纱。",
      "诗题三百首，高韵照春霞。"
    ]
  },
  {
    "volume": 333,
    "sequence": 32,
    "title": "春日送沈赞府归浔阳觐叔父",
    "author": "杨巨源",
    "content": [
      "浔阳阮咸宅，九派竹林前。",
      "花屿高如浪，云峰远似天。",
      "江声在南巷，海气入东田。",
      "才子今朝去，风涛思渺然。"
    ]
  },
  {
    "volume": 333,
    "sequence": 33,
    "title": "与李文仲秀才同赋泛酒花诗",
    "author": "杨巨源",
    "content": [
      "若道春无赖，飞花合逐风。",
      "巧知人意里，解入酒杯中。",
      "香湿胜含露，光摇似泛空。",
      "请君回首看，几片舞芳丛。"
    ]
  },
  {
    "volume": 333,
    "sequence": 34,
    "title": "登宁州城楼",
    "author": "杨巨源",
    "content": [
      "宋玉本悲秋，今朝更上楼。",
      "清波城下去，此意重悠悠。",
      "晚菊临杯思，寒山满郡愁。",
      "故关非内地，一为汉家羞。"
    ]
  },
  {
    "volume": 333,
    "sequence": 35,
    "title": "同薛侍御登黎阳县楼眺黄河",
    "author": "杨巨源",
    "content": [
      "倚槛恣流目，高城临大川。",
      "九回纡白浪，一半在青天。",
      "气肃晴空外，光翻晓日边。",
      "开襟值佳景，怀抱更悠然。"
    ]
  },
  {
    "volume": 333,
    "sequence": 36,
    "title": "和权相公南园闲涉寄广宣上人",
    "author": "杨巨源",
    "content": [
      "浩气抱天和，闲园载酒过。",
      "步因秋景旷，心向晚云多。",
      "翠玉思回凤，玄珠肯在鹅。",
      "问师登几地，空性奈诗何。"
    ]
  },
  {
    "volume": 333,
    "sequence": 37,
    "title": "供奉定法师归安南",
    "author": "杨巨源",
    "content": [
      "故乡南越外，万里白云峰。",
      "经论辞天去，香花入海逢。",
      "鹭涛清梵彻，蜃阁化城重。",
      "心到长安陌，交州后夜钟。"
    ]
  },
  {
    "volume": 333,
    "sequence": 38,
    "title": "池上竹",
    "author": "杨巨源",
    "content": [
      "一丛婵娟色，四面清冷波。",
      "气润晚烟重，光闲秋露多。",
      "翠筠入疏柳，清影拂圆荷。",
      "岁晏琅玕实，心期有凤过。"
    ]
  },
  {
    "volume": 333,
    "sequence": 39,
    "title": "长安春游",
    "author": "杨巨源",
    "content": [
      "凤城春报曲江头，上客年年是胜游。",
      "日暖云山当广陌，天清丝管在高楼。",
      "茏葱树色分仙阁，缥缈花香泛御沟。",
      "桂壁朱门新邸第，汉家恩泽问酂侯。"
    ]
  },
  {
    "volume": 333,
    "sequence": 40,
    "title": "送定法师归蜀，法师即红楼院供奉广宣上人兄弟",
    "author": "杨巨源",
    "content": [
      "凤城初日照红楼，禁寺公卿识惠休。",
      "诗引棣华沾一雨，经分贝叶向双流。",
      "孤猿学定前山夕，远雁伤离几地秋。",
      "空性碧云无处所，约公曾许剡溪游。"
    ]
  },
  {
    "volume": 333,
    "sequence": 41,
    "title": "早朝",
    "author": "杨巨源",
    "content": [
      "钟声清禁才应彻，漏报仙闱俨已开。",
      "双阙薄烟笼菡萏，九成初日照蓬莱。",
      "朝时但向丹墀拜，仗下方从碧殿回。",
      "圣道逍遥更何事，愿将巴曲赞康哉。"
    ]
  },
  {
    "volume": 333,
    "sequence": 42,
    "title": "赠张将军",
    "author": "杨巨源",
    "content": [
      "关西诸将揖容光，独立营门剑有霜。",
      "知爱鲁连归海上，肯令王翦在频阳。",
      "天晴红帜当山满，日暮清笳入塞长。",
      "年少功高人最羡，汉家坛树月苍苍。"
    ]
  },
  {
    "volume": 333,
    "sequence": 43,
    "title": "和侯大夫秋原山观征人回",
    "author": "杨巨源",
    "content": [
      "两河战罢万方清，原上军回识旧营。",
      "立马望云秋塞静，射雕临水晚天晴。",
      "戍闲部伍分岐路，地远家乡寄旆旌。",
      "圣代止戈资庙略，诸侯不复更长征。"
    ]
  },
  {
    "volume": 333,
    "sequence": 44,
    "title": "送人过卫州",
    "author": "杨巨源",
    "content": [
      "忆昔征南府内游，君家东閤最淹留。",
      "纵横联句长侵晓，次第看花直到秋。",
      "论旧举杯先下泪，伤离临水更登楼。",
      "相思前路几回首，满眼青山过卫州。"
    ]
  },
  {
    "volume": 333,
    "sequence": 45,
    "title": "寄中书同年舍人",
    "author": "杨巨源",
    "content": [
      "晴明紫阁最高峰，仙掖开帘范彦龙。",
      "五色天书词焕烂，九华春殿语从容。",
      "彩毫应染炉烟细，清珮仍含玉漏重。",
      "二十年前同日喜，碧霄何路得相逢。"
    ]
  },
  {
    "volume": 333,
    "sequence": 46,
    "title": "酬于驸马二首",
    "author": "杨巨源",
    "content": [
      "绮陌尘香曙色分，碧山如画又逢君。",
      "蛟藏秋月一片水，骥锁晴空千尺云。",
      "戚里旧知何驸马，诗家今得鲍参军。",
      "阳和本是烟霄曲，须向花间次第闻。",
      "芳时碧落心应断，今日清词事不同。",
      "瑶草秋残仙圃在，彩云天远凤楼空。",
      "晴花暖送金羁影，凉叶寒生玉簟风。",
      "长得闻诗欢自足，会看春露湿兰丛。"
    ]
  },
  {
    "volume": 333,
    "sequence": 47,
    "title": "将归东都寄令狐舍人",
    "author": "杨巨源",
    "content": [
      "绿杨红杏满城春，一骑悠悠万井尘。",
      "岐路未关今日事，风光欲醉长年人。",
      "闲过绮陌寻高寺，强对朱门谒近臣。",
      "多病晚来还有策，雒阳山色旧相亲。"
    ]
  },
  {
    "volume": 333,
    "sequence": 48,
    "title": "寄江州白司马",
    "author": "杨巨源",
    "content": [
      "江州司马平安否，惠远东林住得无。",
      "湓浦曾闻似衣带，庐峰见说胜香炉。",
      "题诗岁晏离鸿断，望阙天遥病鹤孤。",
      "莫谩拘牵雨花社，青云依旧是前途。"
    ]
  },
  {
    "volume": 333,
    "sequence": 49,
    "title": "薛司空自青州归朝",
    "author": "杨巨源",
    "content": [
      "天眷君陈久在东，归朝人看大司空。",
      "黄河岸畔长无事，沧海东边独有功。",
      "已变畏途成雅俗，仍过旧里揖秋风。",
      "一门累叶凌烟阁，次第仪形汉上公。"
    ]
  },
  {
    "volume": 333,
    "sequence": 50,
    "title": "送章孝标校书归杭州因寄白舍人",
    "author": "杨巨源",
    "content": [
      "曾过灵隐江边寺，独宿东楼看海门。",
      "潮色银河铺碧落，日光金柱出红盆。",
      "不妨公事资高卧，无限诗情要细论。",
      "若访郡人徐孺子，应须骑马到沙村。"
    ]
  },
  {
    "volume": 333,
    "sequence": 51,
    "title": "述旧纪勋寄太原李光颜侍中二首",
    "author": "杨巨源",
    "content": [
      "玉塞含凄见雁行，北垣新诏拜龙骧。",
      "弟兄间世真飞将，貔虎归时似故乡。",
      "鼓角因风飘朔气，旌旗映水发秋光。",
      "河源收地心犹壮，笑向天西万里霜。",
      "倚天长剑截云孤，报国纵横见丈夫。",
      "五载登坛真宰相，七重分阃正司徒。",
      "曾闻转战平坚寇，共说题诗压腐儒。",
      "料敌知机在方寸，不劳心力讲阴符。"
    ]
  },
  {
    "volume": 333,
    "sequence": 52,
    "title": "酬卢员外",
    "author": "杨巨源",
    "content": [
      "谢傅旌旗控上游，卢郎樽俎借前筹。",
      "舜城风土临清庙，魏国山川在白楼。",
      "云寺当时接高步，水亭今日又同游。",
      "满筵旧府笙歌在，独有羊昙最泪流。"
    ]
  },
  {
    "volume": 333,
    "sequence": 53,
    "title": "古意赠王常侍",
    "author": "杨巨源",
    "content": [
      "绣户纱窗北里深，香风暗动凤凰簪。",
      "组紃常在佳人手。",
      "刀尺空摇寒女心。",
      "欲学齐讴逐云管，还思楚练拂霜砧。",
      "东家少妇当机织，应念无衣雪满林。"
    ]
  },
  {
    "volume": 333,
    "sequence": 54,
    "title": "送裴中丞出使",
    "author": "杨巨源",
    "content": [
      "一清淮甸假朝纲，金印初迎细柳黄。",
      "辞阙天威和雨露，出关春色避风霜。",
      "龙韬何必陈三略，虎旅由来肃万方。",
      "宣谕生灵真重任，回轩应问石渠郎。"
    ]
  },
  {
    "volume": 333,
    "sequence": 55,
    "title": "送绛州卢使君",
    "author": "杨巨源",
    "content": [
      "应将清净结心期，又共阳和到郡时。",
      "绛老问年须算字，庾公逢月要题诗。",
      "朱栏迢递因高胜，粉堞清明欲下迟。",
      "他日征还作霖雨，不须求赛敬亭祠。"
    ]
  },
  {
    "volume": 333,
    "sequence": 56,
    "title": "赠李傅",
    "author": "杨巨源",
    "content": [
      "知因公望掩能文，誓激明诚在致君。",
      "曾罢双旌瞻白日，犹将一剑许黄云。",
      "摇窗竹色留僧语，入院松声共鹤闻，莫被此心生晚计，镇南人忆杜将军。"
    ]
  },
  {
    "volume": 333,
    "sequence": 57,
    "title": "上裴中丞",
    "author": "杨巨源",
    "content": [
      "七年西掖弘汤诰，三捷东堂总汉科。",
      "政引风霜成物色，语回天地到阳和。",
      "清威更助朝端重，圣泽曾随笔下多。",
      "应笑白须扬执戟，可怜春日老如何。"
    ]
  },
  {
    "volume": 333,
    "sequence": 58,
    "title": "和人与人分惠赐冰",
    "author": "杨巨源",
    "content": [
      "天水藏来玉堕空，先颁密署几人同。",
      "映盘皎洁非资月，披扇清凉不在风。",
      "莹质方从纶阁内，凝辉更向画堂中。",
      "丽词珍贶难双有，迢递金舆殿角东。"
    ]
  },
  {
    "volume": 333,
    "sequence": 59,
    "title": "观打球有作",
    "author": "杨巨源",
    "content": [
      "亲扫球场如砥平，龙骧骤马晓光晴。",
      "入门百拜瞻雄势，动地三军唱好声。",
      "玉勒回时沾赤汗，花騣分处拂红缨。",
      "欲令四海氛烟静，杖底纤尘不敢生。"
    ]
  },
  {
    "volume": 333,
    "sequence": 60,
    "title": "早春即事呈刘员外",
    "author": "杨巨源",
    "content": [
      "明朝晴暖即相随，肯信春光被雨欺。",
      "且任文书堆案上，免令杯酒负花时。",
      "马蹄经历须应遍，莺语叮咛已怪迟。",
      "更待杂芳成艳锦，邺中争唱仲宣诗。"
    ]
  },
  {
    "volume": 333,
    "sequence": 61,
    "title": "送司徒童子",
    "author": "杨巨源",
    "content": [
      "卫多君子鲁多儒，七岁闻天笑舞雩。",
      "光彩春风初转蕙，性灵秋水不藏珠。",
      "两经在口知名小，百拜垂髫禀气殊。",
      "况复元侯旌尔善，桂林枝上得鹓雏。"
    ]
  },
  {
    "volume": 333,
    "sequence": 62,
    "title": "寄昭应王丞",
    "author": "杨巨源",
    "content": [
      "武皇金辂辗香尘，每岁朝元及此辰。",
      "光动泉心初浴日，气蒸山腹总成春。",
      "讴歌已入云韶曲，词赋方归侍从臣。",
      "瑞霭朝朝犹望幸，天教赤县有诗人。"
    ]
  },
  {
    "volume": 333,
    "sequence": 63,
    "title": "酬崔博士",
    "author": "杨巨源",
    "content": [
      "自知顽叟更何能，唯学雕虫谬见称。",
      "长被有情邀唱和，近来无力更祗承。",
      "青松树杪三千鹤，白玉壶中一片冰。",
      "今日为君书壁右，孤城莫怕世人憎。"
    ]
  },
  {
    "volume": 333,
    "sequence": 64,
    "title": "酬裴舍人见寄",
    "author": "杨巨源",
    "content": [
      "谁道重迁是旧班，自将霄汉比乡关。",
      "二妃楼下宜临水，五老祠西好看山。",
      "再葺吾庐心已足，每来公府路常闲。",
      "诗陪亚相逾三纪，石笥烟霞不共攀。"
    ]
  },
  {
    "volume": 333,
    "sequence": 65,
    "title": "和刘员外陪韩仆射野亭公宴",
    "author": "杨巨源",
    "content": [
      "好客风流玳瑁簪，重檐高幕晓沈沈。",
      "绮筵霜重旌旗满，玉帐天清丝管声。",
      "繁戏徒过鲁儒目，众欢方集汉郎心。",
      "寒笳一曲严城暮，云骑连嘶香外林。"
    ]
  },
  {
    "volume": 333,
    "sequence": 66,
    "title": "酬崔驸马惠笺百张兼贻四韵",
    "author": "杨巨源",
    "content": [
      "百张云样乱花开，七字文头艳锦回。",
      "浮碧空从天上得，殷红应自日边来。",
      "捧持价重凌云叶，封裹香深笑海苔。",
      "满箧清光应照眼，欲题凡韵辄裴回。"
    ]
  },
  {
    "volume": 333,
    "sequence": 67,
    "title": "赠史开封",
    "author": "杨巨源",
    "content": [
      "天低荒草誓师坛，邓艾心知战地宽。",
      "鼓角迥临霜野曙，旌旗高对雪峰寒。",
      "五营向水红尘起，一剑当风白日看。",
      "曾从伏波征绝域，碛西蕃部怯金鞍。"
    ]
  },
  {
    "volume": 333,
    "sequence": 68,
    "title": "奉寄通州元九侍御",
    "author": "杨巨源",
    "content": [
      "大明宫殿郁苍苍，紫禁龙楼直署香。",
      "九陌华轩争道路，一枝寒玉任烟霜。",
      "须听瑞雪传心语，莫被啼猿续泪行。",
      "共说圣朝容直气，期君新岁奉恩光。"
    ]
  },
  {
    "volume": 333,
    "sequence": 69,
    "title": "赠浑钜中允",
    "author": "杨巨源",
    "content": [
      "公子髫年四海闻，城南侍猎雪雰雰。",
      "马盘旷野弦开月，雁落寒原箭在云。",
      "曾向天西穿虏阵，惯游花下领儒群。",
      "一枝琼萼朝光好，彩服飘飘从冠军。"
    ]
  },
  {
    "volume": 333,
    "sequence": 70,
    "title": "重送胡大夫赴振武",
    "author": "杨巨源",
    "content": [
      "向年擢桂儒生业，今日分茅圣主恩。",
      "旌旆仍将过乡路，轩车争看出都门。",
      "人间文武能双捷，天下安危待一论。",
      "布惠宣威大夫事，不妨诗思许琴尊。"
    ]
  },
  {
    "volume": 333,
    "sequence": 71,
    "title": "送陈判官罢举赴江外",
    "author": "杨巨源",
    "content": [
      "练思多时冰雪清，拂衣无语别书生。",
      "莫将甲乙为前累，不废烟霄是此行。",
      "定爱红云燃楚色，应看白雨打江声。",
      "心期玉帐亲台位，魏勃因君说姓名。"
    ]
  },
  {
    "volume": 333,
    "sequence": 72,
    "title": "奉和裴相公",
    "author": "杨巨源",
    "content": [
      "竹寺题名一半空，衰荣三十七人中。",
      "在生本要求知己，垂老应怜值相公。",
      "敢望燮和回旧律，任应时节到春风。",
      "若为问得苍苍意，造化无言自是功。"
    ]
  },
  {
    "volume": 333,
    "sequence": 73,
    "title": "和大夫边春呈长安亲故",
    "author": "杨巨源",
    "content": [
      "严城吹笛思寒梅，二月冰河一半开。",
      "紫陌诗情依旧在，黑山弓力畏春来。",
      "游人曲岸看花发，走马平沙猎雪回。",
      "旌旆朝天不知晚，将星高处近三台。"
    ]
  },
  {
    "volume": 333,
    "sequence": 74,
    "title": "张郎中段员外初直翰林报寄长句",
    "author": "杨巨源",
    "content": [
      "秋空如练瑞云明，天上人间莫问程。",
      "丹凤词头供二妙，金銮殿角直三清。",
      "方瞻北极临星月，犹向南班滞姓名。",
      "启沃朝朝深禁里，香炉烟外是公卿。"
    ]
  },
  {
    "volume": 333,
    "sequence": 75,
    "title": "奉酬端公春雪见寄",
    "author": "杨巨源",
    "content": [
      "造化多情状物亲，剪花铺玉万重新。",
      "闲飘上路呈丰岁，狂舞中庭学醉春。",
      "兴逸何妨寻剡客，唱高还肯寄巴人。",
      "遥知独立芝兰阁，满眼清光压俗尘。"
    ]
  },
  {
    "volume": 333,
    "sequence": 76,
    "title": "卢郎中拜陵遇雪蒙见召因寄",
    "author": "杨巨源",
    "content": [
      "南宫使者有光辉，欲拜诸陵瑞雪飞。",
      "蘋叶已修青玉荐，柳花仍拂赤车衣。",
      "应同谷口寻春去，定似山阴带月归。",
      "寒冷出郊犹未得，羡公将事看芳菲。"
    ]
  },
  {
    "volume": 333,
    "sequence": 77,
    "title": "冬夜陪丘侍御先辈听崔校书弹琴",
    "author": "杨巨源",
    "content": [
      "雪满中庭月映林，谢家幽赏在瑶琴。",
      "楚妃波浪天南远，蔡女烟沙漠北深。",
      "顾盼何曾因误曲，殷勤终是感知音。",
      "若将雅调开诗兴，未抵丘迟一片心。"
    ]
  },
  {
    "volume": 333,
    "sequence": 78,
    "title": "元日含元殿下立仗丹凤楼门下宣赦相公称贺二首",
    "author": "杨巨源",
    "content": [
      "天垂台耀扫欃枪，寿献香山祝圣明。",
      "丹凤楼前歌九奏，金鸡竿下鼓千声。",
      "衣冠南面薰风动，文字东方喜气生。",
      "从此登封资庙略，两河连海一时清。",
      "临轩启扇似云收，率土朝天剧水流。",
      "瑞色含春当正殿，香烟捧日在高楼。",
      "三朝气蚤迎恩泽，万岁声长绕冕旒。",
      "请问汉家功第一，麒麟阁上识酂侯。"
    ]
  },
  {
    "volume": 333,
    "sequence": 79,
    "title": "元日观朝",
    "author": "杨巨源",
    "content": [
      "北极长尊报圣期，周家何用问元龟。",
      "天颜入曙千官拜，元日迎春万物知。",
      "阊阖回临黄道正，衣裳高对碧山垂。",
      "微臣愿献尧人祝，寿酒年年太液池。"
    ]
  },
  {
    "volume": 333,
    "sequence": 80,
    "title": "题贾巡官林亭",
    "author": "杨巨源",
    "content": [
      "白鸟闲栖亭树枝，绿樽仍对菊花篱。",
      "许询本爱交禅侣，陈寔由来是好儿。",
      "明月出云秋馆思，远泉经雨夜窗知。",
      "门前长者无虚辙，一片寒光动水池。"
    ]
  },
  {
    "volume": 333,
    "sequence": 81,
    "title": "和元员外题升平里新斋",
    "author": "杨巨源",
    "content": [
      "自知休沐诸幽胜，遂肯高斋枕广衢。",
      "旧地已开新玉圃，春山仍展绿云图。",
      "心源邀得闲诗证，肺气宜将慢酒扶。",
      "此外唯应任真宰，同尘敢是道门枢。"
    ]
  },
  {
    "volume": 333,
    "sequence": 82,
    "title": "送澹公归嵩山龙潭寺葬本师",
    "author": "杨巨源",
    "content": [
      "野烟秋水苍茫远，禅境真机去住闲。",
      "双树为家思旧壑，千花成塔礼寒山。",
      "洞宫曾向龙边宿，云径应从鸟外还。",
      "莫恋本师金骨地，空门无处复无关。"
    ]
  },
  {
    "volume": 333,
    "sequence": 83,
    "title": "邵州陪王郎中宴",
    "author": "杨巨源",
    "content": [
      "西塞无尘多玉筵，貔貅鸳鹭俨相连。",
      "红茵照水开樽俎，翠幕当云发管弦。",
      "歌态晓临团扇静，舞容春映薄衫妍。",
      "鲁儒纵使他时有，不似欢娱及少年。"
    ]
  },
  {
    "volume": 333,
    "sequence": 84,
    "title": "和令狐舍人酬峰上人题山栏孤竹",
    "author": "杨巨源",
    "content": [
      "满院冰姿粉箨残，一茎青翠近帘端。",
      "离丛自欲亲香火，抱节何妨共岁寒。",
      "能让繁声任真籁，解将孤影对芳兰。",
      "范云许访西林寺，枝叶须和彩凤看。"
    ]
  },
  {
    "volume": 333,
    "sequence": 85,
    "title": "寄赠田仓曹湾",
    "author": "杨巨源",
    "content": [
      "芳兰媚庭除，灼灼红英舒。",
      "身为陋巷客，门有绛辕车。",
      "朝览夷吾传，暮习颍阳书。",
      "眄云高羽翼，待贾蕴璠玙。",
      "缨弁虽云阻，音尘岂复疏。",
      "若因风雨晦，应念寂寥居。"
    ]
  },
  {
    "volume": 333,
    "sequence": 86,
    "title": "上刘侍中",
    "author": "杨巨源",
    "content": [
      "命代生申甫，承家翊禹汤。",
      "庙谟膺间气，师律动清霜。",
      "钟鼎勋庸大，山河诫誓长。",
      "英姿凌虎视，逸步压龙骧。",
      "道协陶钧力，恩回日月光。",
      "一言弘社稷，九命备珪璋。",
      "政洽军逾肃，仁敷物已康。",
      "朱门重棨戟，丹诏半缣缃。",
      "位总云龙野，师临涿鹿乡。",
      "射雕天更碧，吹角塞仍黄。",
      "深入平夷落，横行辟汉疆。",
      "功垂贞石远，名映色丝香。",
      "断碛瞻貔武，临池识凤凰。",
      "舞腰凝绮榭，歌响拂雕梁。",
      "杯净传鹦鹉，裘鲜照鹔鹴。",
      "吟诗白羽扇，校猎绿沈枪。",
      "风景佳人地，烟沙壮士场。",
      "幕中邀谢鉴，麾下得周郎。",
      "珠影含空彻，琼枝映座芳。",
      "王浑知武子，陈寔奖元方。",
      "富贵春无限，欢娱夜未央。",
      "管弦随玉帐，尊俎奉金章。",
      "俗理宁因劝，边城讵假防。",
      "军容雄朔漠，公望冠岩廊。",
      "分野邻孤岛，京坻溢万厢。",
      "曙华分碣石，秋色入衡阳。",
      "城远迷玄兔，川明辩白狼。",
      "忠贤多感激，今古共苍茫。",
      "堤拥红蕖艳，桥分翠柳行。",
      "轩车纷自至，亭馆郁相当。",
      "珍簟回烦暑，层轩引早凉。",
      "听琴知思静，说剑觉神扬。",
      "佳景燕台上，清辉郑驿傍。",
      "鼓鼙喧北里，珪玉映东床。",
      "敢衒由之瑟，甘循赐也墙。",
      "官微思假路，战胜忝升堂。",
      "欲奋三年翼，频回一夕肠。",
      "消忧期酒圣，乘兴任诗狂。",
      "海内栽桃李，天涯荷稻粱。",
      "升沈门下意，谁道在苍苍。"
    ]
  },
  {
    "volume": 333,
    "sequence": 87,
    "title": "赠侯侍御",
    "author": "杨巨源",
    "content": [
      "步逸辞群迹，机真结远心。",
      "敦诗扬大雅，映古酌高音。",
      "逃祸栖蜗舍，因醒解豸簪。",
      "紫兰秋露湿，黄鹤晚天阴。",
      "旧业馀荒草，寒山出远林。",
      "月明多宿寺，世乱重悲琴。",
      "霄汉时应在，诗书道未沈。",
      "坐期阊阖霁，云暖一开襟。"
    ]
  },
  {
    "volume": 333,
    "sequence": 88,
    "title": "怀德抒情寄上信州座主",
    "author": "杨巨源",
    "content": [
      "五马江天郡，诸生泪共垂。",
      "宴馀明主德，恩在侍臣知。",
      "怅望缄双鲤，龙钟假一枝。",
      "玉峰遥寄梦，云海暗伤离。",
      "幢盖全家去，琴书首路随。",
      "沧州值康乐，明月向元规。",
      "鹓凤终凌汉，蛟龙会出池。",
      "蕙香因曙发，松色肯寒移。",
      "举世瞻风藻，当朝揖羽仪。",
      "加餐门下意，溪水绿逶迤。"
    ]
  },
  {
    "volume": 333,
    "sequence": 89,
    "title": "送杜郎中使君赴虔州",
    "author": "杨巨源",
    "content": [
      "迢递南康路，清辉得使君。",
      "虎符秋领俗，鹓署早辞群。",
      "地远仍连戍，城严本带军。",
      "傍江低槛月，当岭满窗云。",
      "境胜闾阎间，天清水陆分。",
      "和诗将惠政，颂述九衢闻。"
    ]
  },
  {
    "volume": 333,
    "sequence": 90,
    "title": "别鹤词送令狐校书之桂府",
    "author": "杨巨源",
    "content": [
      "海鹤一为别，高程方窅然。",
      "影摇江汉路，思结潇湘天。",
      "皎然仰白日，真姿栖紫烟。",
      "含情九霄际，顾侣五云前。",
      "遐心属清都，凄响激朱弦。",
      "超遥闻风雨，迢递各山川。",
      "东南信多水，会合当有年。",
      "雌飞唳冥冥，此意何由传。"
    ]
  },
  {
    "volume": 333,
    "sequence": 91,
    "title": "夏日裴尹员外西斋看花",
    "author": "杨巨源",
    "content": [
      "笑向东来客，看花枉在前。",
      "始知清夏月，更胜艳阳天。",
      "露湿呈妆污，风吹畏火燃。",
      "葱茏和叶盛，烂熳压枝鲜。",
      "红彩当铃阁，清香到玉筵。",
      "蝶栖惊曙色，莺语滞晴烟。",
      "得地殊堪赏，过时倍觉妍。",
      "芳菲迟最好，唯是谢家怜。"
    ]
  },
  {
    "volume": 333,
    "sequence": 92,
    "title": "赠邻家老将",
    "author": "杨巨源",
    "content": [
      "白首羽林郎，丁年戍朔方。",
      "阴天瞻碛落，秋日渡辽阳。",
      "大漠寒山黑，孤城夜月黄。",
      "十年依蓐食，万里带金疮。",
      "拂雪陈师祭，冲风立教场。",
      "箭飞琼羽合，旗动火云张。",
      "虎翼分营势，鱼鳞拥阵行。",
      "誓心清塞色，斗血杂沙光。",
      "战地晴辉薄，军门晓气长。",
      "寇深争暗袭，关迥勒春防。",
      "身贱竟何诉，天高徒自伤。",
      "功成封宠将，力尽到贫乡。",
      "雀老方悲海，鹰衰却念霜。",
      "空馀孤剑在，开匣一沾裳。"
    ]
  },
  {
    "volume": 333,
    "sequence": 93,
    "title": "和吕舍人喜张员外自北番回至境上，先寄二十韵",
    "author": "杨巨源",
    "content": [
      "割爱天文动，敦和国步安。",
      "仙姿归旧好，戎意结新欢。",
      "并命瞻鹓鹭，同心揖蕙兰。",
      "玉箫临祖帐，金榜引征鞍。",
      "广陌双旌去，平沙万里看。",
      "海云侵鬓起，边月向眉残。",
      "突兀阴山迥，苍茫朔野宽。",
      "毳庐同甲帐，韦橐比雕盘。",
      "义著亲胡俗，仪全识汉官。",
      "地邻冰鼠净，天映烛龙寒。",
      "节异苏卿执，弦殊蔡女弹。",
      "碛分黄渺渺，塞极黑漫漫。",
      "欢味膻腥列，徵声(僸攒。",
      "归期先雁候，登路剧鹏抟。",
      "上客离心远，西宫草诏殚。",
      "丽词传锦绮，珍价掩琅玕。",
      "百两开戎垒，千蹄入御栏。",
      "瑞光麟阁上，喜气凤城端。",
      "尚德曾辞剑，柔凶本舞干。",
      "茫茫斗星北，威服古来难。"
    ]
  },
  {
    "volume": 333,
    "sequence": 94,
    "title": "春日奉献圣寿无疆词十首",
    "author": "杨巨源",
    "content": [
      "文物京华盛，讴歌国步康。",
      "瑶池供寿酒，银汉丽宸章。",
      "灵雨含双阙，雷霆肃万方。",
      "代推仙祚远，春共圣恩长。",
      "凤扆临花暖，龙垆旁日香。",
      "遥知千万岁，天意奉君王。",
      "鸳鹭彤庭际，轩车绮陌前。",
      "九城多好色，万井半祥烟。",
      "人醉逢尧酒，莺歌答舜弦。",
      "花明御沟水，香暖禁城天。",
      "赐宴文逾盛，徵歌物更妍。",
      "无穷艳阳月，长照太平年。",
      "云陛临黄道，天门在碧虚。",
      "大明含睿藻，元气抱宸居。",
      "戈偃征苗后，诗传宴镐初。",
      "年华富仙苑，时哲满公车。",
      "化入絪缊大，恩垂涣汗馀。",
      "悠然万方静，风俗揖华胥。",
      "玉漏飘青琐，金铺丽紫宸。",
      "云山九门曙，天地一家春。",
      "瑞霭方呈赏，暄风本配仁。",
      "岩廊开凤翼，水殿压鳌身。",
      "文雅逢明代，欢娱及贱臣。",
      "年年未央阙，恩共物华新。",
      "垂拱乾坤正，欢心品类同。",
      "紫烟含北极，玄泽付东风。",
      "珠缀留晴景，金茎直晓空。",
      "发生资盛德，交泰让全功。",
      "间气登三事，祥光启四聪。",
      "遐荒似川水，天外亦朝宗。",
      "代是文明昼，春当宴喜时。",
      "垆烟添柳重，宫漏出花迟。",
      "汉典方宽律，周官正采诗。",
      "碧宵传凤吹，红旭在龙旗。",
      "造化膺神契，阳和沃圣思。",
      "无因随百兽，率舞奉丹墀。",
      "睿德符玄化，芳情翊太和。",
      "日轮皇鉴远，天仗圣朝多。",
      "曙色含金榜，晴光转玉珂。",
      "中宫陈广乐，元老进赓歌。",
      "莲叶看龟上，桐花识凤过。",
      "小臣空击壤，沧海是恩波。",
      "物象朝高殿，簪裾溢上京。",
      "春当九衢好，天向万方明。",
      "乐报箫韶发，杯看沆瀣生。",
      "芙蓉丹阙暖，杨柳玉楼晴。",
      "阊阖开中禁，衣裳俨太清。",
      "南山同圣寿，长对凤凰城。",
      "日上苍龙阙，香含紫禁林。",
      "晴光五云叠，春色九重深。",
      "赏叶元和德，文垂雅颂音。",
      "景云随御辇，颢气在宸襟。",
      "永保无疆寿，长怀不战心。",
      "圣朝多庆赐，琼树粉墙阴。",
      "化洽生成遂，功宣动植知。",
      "瑞凝三秀草，春入万年枝。",
      "凤掖嘉言进，鸳行喜气随。",
      "仗临丹地近，衣对碧山垂。",
      "渥泽方柔远，聪明本听卑。",
      "愿同东观士，长对汉威仪。"
    ]
  },
  {
    "volume": 333,
    "sequence": 95,
    "title": "衔鱼翠鸟",
    "author": "杨巨源",
    "content": [
      "有意莲叶间，瞥然下高树。",
      "擘破得全鱼，一点翠光去。"
    ]
  },
  {
    "volume": 333,
    "sequence": 96,
    "title": "和郑相公寻宣上人不遇",
    "author": "杨巨源",
    "content": [
      "方寻莲境去，又值竹房空。",
      "几韵飘寒玉，馀清不在风。"
    ]
  },
  {
    "volume": 333,
    "sequence": 97,
    "title": "题范阳金台驿",
    "author": "杨巨源",
    "content": [
      "七国唯求客，千金遂筑台。",
      "若令逢圣代，憔悴郭生回。"
    ]
  },
  {
    "volume": 333,
    "sequence": 98,
    "title": "寄薛侍御",
    "author": "杨巨源",
    "content": [
      "世上无穷事，生涯莫废诗。",
      "何曾好风月，不是忆君时。"
    ]
  },
  {
    "volume": 333,
    "sequence": 99,
    "title": "赋得灞岸柳留辞郑员外",
    "author": "杨巨源",
    "content": [
      "杨柳含烟灞岸春，年年攀折为行人。",
      "好风倘借低枝便，莫遣青丝扫路尘。"
    ]
  },
  {
    "volume": 333,
    "sequence": 100,
    "title": "折杨柳（一作和练秀才杨柳，一作戴叔伦诗）",
    "author": "杨巨源",
    "content": [
      "水边杨柳麹尘丝，立马烦君折一枝。",
      "惟有春风最相惜，殷勤更向手中吹。"
    ]
  },
  {
    "volume": 333,
    "sequence": 101,
    "title": "雪中听筝",
    "author": "杨巨源",
    "content": [
      "玉柱泠泠对寒雪，清商怨徵声何切。",
      "谁怜楚客向隅时，一片愁心与弦绝。"
    ]
  },
  {
    "volume": 333,
    "sequence": 102,
    "title": "卢龙塞行送韦掌记二首",
    "author": "杨巨源",
    "content": [
      "雨雪纷纷黑水外，行人共指卢龙塞。",
      "万里飞沙压鼓鼙，三军杀气凝旌旆。",
      "陈琳书记本翩翩，料敌能兵夺酒泉。",
      "圣主好文兼好武，封侯莫比汉皇年。"
    ]
  },
  {
    "volume": 333,
    "sequence": 103,
    "title": "题五老峰下费君书院",
    "author": "杨巨源",
    "content": [
      "解向花间栽碧松，门前不负老人峰。",
      "已将心事随身隐，认得溪云第几重。"
    ]
  },
  {
    "volume": 333,
    "sequence": 104,
    "title": "僧院听琴（一作宿藏公院听齐孝若弹琴）",
    "author": "杨巨源",
    "content": [
      "禅思何妨在玉琴，真僧不见听时心。",
      "离声怨调秋堂夕，云向苍梧湘水深。"
    ]
  },
  {
    "volume": 333,
    "sequence": 105,
    "title": "和武相公春晓闻莺",
    "author": "杨巨源",
    "content": [
      "语恨飞迟天欲明，殷勤似诉有馀情。",
      "仁风已及芳菲节，犹向花溪鸣几声。"
    ]
  },
  {
    "volume": 333,
    "sequence": 106,
    "title": "唐昌观玉蕊花",
    "author": "杨巨源",
    "content": [
      "晴空素艳照霞新，香洒天风不到尘。",
      "持赠昔闻将白雪，蕊珠宫上玉花春。"
    ]
  },
  {
    "volume": 333,
    "sequence": 107,
    "title": "山中主人",
    "author": "杨巨源",
    "content": [
      "十里青山有一家，翠屏深处更添霞。",
      "若为说得溪中事，锦石和烟四面花。"
    ]
  },
  {
    "volume": 333,
    "sequence": 108,
    "title": "太原赠李属侍御",
    "author": "杨巨源",
    "content": [
      "路入桑干塞雁飞，枣郎年少有光辉。",
      "春风走马三千里，不废看花君绣衣。"
    ]
  },
  {
    "volume": 333,
    "sequence": 109,
    "title": "崔娘诗",
    "author": "杨巨源",
    "content": [
      "清润潘郎玉不如，中庭蕙草雪消初。",
      "风流才子多春思，肠断萧娘一纸书。"
    ]
  },
  {
    "volume": 333,
    "sequence": 110,
    "title": "题云师山房（一作权德舆诗，又作戎昱诗）",
    "author": "杨巨源",
    "content": [
      "云公兰若深山里，月明松殿微风起。",
      "试问空门清净心，莲花不著秋潭水。"
    ]
  },
  {
    "volume": 333,
    "sequence": 111,
    "title": "城东早春",
    "author": "杨巨源",
    "content": [
      "诗家清景在新春，绿柳才黄半未匀。",
      "若待上林花似锦，出门俱是看花人。"
    ]
  },
  {
    "volume": 333,
    "sequence": 112,
    "title": "秋日登亭赠薛侍御",
    "author": "杨巨源",
    "content": [
      "潦倒从军何取益，东西走马暂同游。",
      "梁王旧客皆能赋，今日因何独怨秋。"
    ]
  },
  {
    "volume": 333,
    "sequence": 113,
    "title": "石水词二首",
    "author": "杨巨源",
    "content": [
      "银罂深锁贮清光，无限来人不得尝。",
      "知共金丹争气力，一杯全胜五云浆。",
      "山叟和云劚翠屏，煎时分日检仙经。",
      "天人持此扶衰病，胜得瑶池水一瓶。"
    ]
  },
  {
    "volume": 333,
    "sequence": 114,
    "title": "答振武李逢吉判官",
    "author": "杨巨源",
    "content": [
      "近来时辈都无兴，把酒皆言肺病同。",
      "唯有单于李评事，不将华发负春风。"
    ]
  },
  {
    "volume": 333,
    "sequence": 115,
    "title": "宫燕词",
    "author": "杨巨源",
    "content": [
      "毛衣似锦语如弦，日暖争高绮陌天。",
      "几处野花留不得，双双飞向御炉前。"
    ]
  },
  {
    "volume": 333,
    "sequence": 116,
    "title": "赠崔驸马",
    "author": "杨巨源",
    "content": [
      "百尺梧桐画阁齐，箫声落处翠云低。",
      "平阳不惜黄金埒，细雨花骢踏作泥。"
    ]
  },
  {
    "volume": 333,
    "sequence": 117,
    "title": "听李凭弹箜篌二首",
    "author": "杨巨源",
    "content": [
      "听奏繁弦玉殿清，风传曲度禁林明。",
      "君王听乐梨园暖，翻到云门第几声。",
      "花咽娇莺玉漱泉，名高半在御筵前。",
      "汉王欲助人间乐，从遣新声坠九天。"
    ]
  },
  {
    "volume": 333,
    "sequence": 118,
    "title": "临水看花",
    "author": "杨巨源",
    "content": [
      "一树红花映绿波，晴明骑马好经过。",
      "今朝几许风吹落，闻道萧郎最惜多。"
    ]
  },
  {
    "volume": 333,
    "sequence": 119,
    "title": "观妓人入道二首",
    "author": "杨巨源",
    "content": [
      "荀令歌钟北里亭，翠娥红粉敞云屏。",
      "舞衣施尽馀香在，今日花前学诵经。",
      "碧玉芳年事冠军，清歌空得隔花闻。",
      "春来削发芙蓉寺，蝉鬓临风堕绿云。"
    ]
  },
  {
    "volume": 333,
    "sequence": 120,
    "title": "方城驿逢孟侍御",
    "author": "杨巨源",
    "content": [
      "走马温汤直隼飞，相逢矍铄理征衣。",
      "军中得力儿男事，入驿从容见落晖。"
    ]
  },
  {
    "volume": 333,
    "sequence": 121,
    "title": "题清凉寺",
    "author": "杨巨源",
    "content": [
      "凭槛霏微松树烟，陶潜曾用道林钱。",
      "一声寒磬空心晓，花雨知从第几天。"
    ]
  },
  {
    "volume": 333,
    "sequence": 122,
    "title": "酬令狐舍人",
    "author": "杨巨源",
    "content": [
      "晓禁苍苍换直还，暂低鸾翼向人间。",
      "亦知受业公门事，数仞丘墙不见山。"
    ]
  },
  {
    "volume": 333,
    "sequence": 123,
    "title": "和令狐郎中",
    "author": "杨巨源",
    "content": [
      "题诗一代占清机，秉笔三年直紫微。",
      "自禀道情龆龀异，不同蘧玉学知非。"
    ]
  },
  {
    "volume": 333,
    "sequence": 124,
    "title": "美人春怨",
    "author": "杨巨源",
    "content": [
      "妾家巫峡阳，罗幌寝兰堂。",
      "晓日临窗久，春风引梦长。",
      "落钗仍挂鬓，微汗欲销黄。",
      "纵便朦胧觉，魂犹逐楚王。"
    ]
  },
  {
    "volume": 333,
    "sequence": 125,
    "title": "艳女词",
    "author": "杨巨源",
    "content": [
      "露井桃花发，双双燕并飞。",
      "美人姿态里，春色上罗衣。",
      "自爱频开镜，时羞欲掩扉。",
      "心知行路客，遥惹五香归。"
    ]
  },
  {
    "volume": 333,
    "sequence": 126,
    "title": "名姝咏",
    "author": "杨巨源",
    "content": [
      "阿娇年未多，体弱性能和。",
      "怕重愁拈镜，怜轻喜曳罗。",
      "临津双洛浦，对月两嫦娥。",
      "独有荆王殿，时时暮雨过。"
    ]
  },
  {
    "volume": 333,
    "sequence": 127,
    "title": "送太和公主和蕃",
    "author": "杨巨源",
    "content": [
      "北路古来难，年光独认寒。",
      "朔云侵鬓起，边月向眉残。",
      "芦井寻沙到，花门度碛看。",
      "薰风一万里，来处是长安。"
    ]
  },
  {
    "volume": 333,
    "sequence": 128,
    "title": "秋日韦少府厅池上咏石",
    "author": "杨巨源",
    "content": [
      "主人得幽石，日觉公堂清。",
      "一片池上色，孤峰云外情。",
      "旧溪红藓在，秋水绿痕生。",
      "何必澄湖彻，移来有令名。"
    ]
  },
  {
    "volume": 333,
    "sequence": 129,
    "title": "失题",
    "author": "杨巨源",
    "content": [
      "何事慰朝夕，不逾诗酒情。",
      "山河空道路，蕃汉共刀兵。",
      "礼乐新朝市，园林旧弟兄。",
      "向风一点泪，塞晚暮江平。"
    ]
  },
  {
    "volume": 333,
    "sequence": 130,
    "title": "春日题龙门香山寺",
    "author": "杨巨源",
    "content": [
      "众香天上梵王宫，钟磬寥寥半碧空。",
      "清景乍开松岭月，乱流长响石楼风。",
      "山河杳映春云外，城阙参差晓树中。",
      "欲尽出寻那可得，三千世界本无穷。"
    ]
  },
  {
    "volume": 333,
    "sequence": 131,
    "title": "寄申州卢拱使君",
    "author": "杨巨源",
    "content": [
      "领郡仍闻总虎貔，致身还是见男儿。",
      "小船隔水催桃叶。",
      "大鼓当风舞柘枝。",
      "酒坐微酣诸客倒，球场慢拨几人随。",
      "从来乐事憎诗苦，莫放窗中远岫知。"
    ]
  },
  {
    "volume": 333,
    "sequence": 132,
    "title": "郊居秋日酬奚赞府见寄",
    "author": "杨巨源",
    "content": [
      "繁菊照深居，芳香春不如。",
      "闻寻周处士，知伴庾尚书。",
      "日晚汀洲旷，天晴草木疏。",
      "闲言挥麈柄，清步掩蜗庐。",
      "野老能亲牧，高人念远渔。",
      "幽丛临古岸，轻叶度寒渠。",
      "暮色无狂蝶，秋华有嫩蔬。",
      "若为酬郢曲，从此愧璠玙。"
    ]
  },
  {
    "volume": 333,
    "sequence": 133,
    "title": "圣恩洗雪镇州寄献裴相公",
    "author": "杨巨源",
    "content": [
      "天借春光洗绿林，战尘收尽见花阴。",
      "好生本是君王德，忍死何妨壮士心。",
      "曾贺截云翻栅远，仍闻劚冻下营深。",
      "井陉昨日双旗入，萧相无言泪湿襟。"
    ]
  },
  {
    "volume": 333,
    "sequence": 134,
    "title": "贺田仆射子弟荣拜金吾",
    "author": "杨巨源",
    "content": [
      "五侯恩泽不同年，叔侄朱门□□连。",
      "凤沼九重相喜气，雁行一半入祥烟。",
      "街衢烛影侵寒月，文武珂声叠晓天。",
      "为数麒麟高阁上，谁家父子勒燕然。"
    ]
  },
  {
    "volume": 333,
    "sequence": 135,
    "title": "和裴舍人观田尚书出猎",
    "author": "杨巨源",
    "content": [
      "圣代司空比玉清，雄藩观猎见皇情。",
      "云禽已觉高无益，霜兔应知狡不成。",
      "飞鞚拥尘寒草尽，弯弓开月朔风生。",
      "今朝始贺将军贵，紫禁诗人看旆旌。"
    ]
  },
  {
    "volume": 333,
    "sequence": 136,
    "title": "送李舍人归兰陵里",
    "author": "杨巨源",
    "content": [
      "清词举世皆藏箧，美酒当山为满樽。",
      "三亩嫩蔬临绮陌，四行高树拥朱门。",
      "家贫境胜心无累，名重官闲口不论。",
      "惟有道情常自足，启期天地易知恩。"
    ]
  },
  {
    "volume": 333,
    "sequence": 137,
    "title": "同太常尉迟博士阙下待漏",
    "author": "杨巨源",
    "content": [
      "沈沈延阁抱丹墀，松色苔花颢露滋。",
      "爽气晓来青玉甃，薰风宿在翠花旗。",
      "方瞻御陌三条广，犹觉仙门一刻迟。",
      "此地含香从白首，冯唐何事怨明时。"
    ]
  },
  {
    "volume": 333,
    "sequence": 138,
    "title": "见薛侍御戴不损裹帽子因赠",
    "author": "杨巨源",
    "content": [
      "潘郎对青镜，乌帽似新裁。",
      "晓露鸦初洗，春荷叶半开。",
      "堪将护巾栉，不独隔尘埃。",
      "已见笼蝉翼，无因映鹿胎。",
      "何人呈巧思，好手自西来。",
      "有意怜衰丑，烦君致一枚。"
    ]
  },
  {
    "volume": 333,
    "sequence": 139,
    "title": "胡二十拜户部兼判度支",
    "author": "杨巨源",
    "content": [
      "清机果被公材挠，雄拜知承圣主恩。",
      "庙略已调天府实，国征方觉地官尊。",
      "徒言玉节将分阃，定是沙堤欲到门。",
      "为爱山前新卜第，不妨风月事琴樽。"
    ]
  },
  {
    "volume": 333,
    "sequence": 140,
    "title": "元日呈李逢吉舍人",
    "author": "杨巨源",
    "content": [
      "华夷文物贺新年，霜仗遥排凤阙前。",
      "一片彩霞迎曙日，万条红烛动春天。",
      "称觞山色和元气，端冕炉香叠瑞烟。",
      "共说正初当圣泽，试过西掖问群贤。"
    ]
  },
  {
    "volume": 333,
    "sequence": 141,
    "title": "和杜中丞西禅院看花",
    "author": "杨巨源",
    "content": [
      "一林堆锦映千灯，照眼牵情欲不胜。",
      "知倚晴明娇自足，解将颜色醉相仍。",
      "好风轻引香烟入，甘露才和粉艳凝。",
      "深处最怜莺蹂践，懒时先被蝶侵凌。",
      "对持真境应无取，分付空门又未能。",
      "迎日似翻红烧断，临流疑映绮霞层。",
      "幽含晚态怜丹桂，盛续春光识紫藤。",
      "每到花枝独惆怅，山东惟有杜中丞。"
    ]
  },
  {
    "volume": 333,
    "sequence": 142,
    "title": "句",
    "author": "杨巨源",
    "content": [
      "三刀梦益州，一箭取辽城。",
      "伊陟无闻祖，韦贤不到孙。"
    ]
  }
]