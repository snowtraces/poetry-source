[
  {
    "volume": 156,
    "sequence": 1,
    "title": "赠唐祖二子",
    "author": "王翰",
    "content": [
      "鸿飞遵枉渚，鹿鸣思故群。",
      "物情尚劳爱，况乃予别君。",
      "别时花始发，别后兰再薰。",
      "瑶觞滋白露，宝瑟凝凉氛。",
      "裴徊北林月，怅望南山云。",
      "云月渺千里，音徽不可闻。"
    ]
  },
  {
    "volume": 156,
    "sequence": 2,
    "title": "飞燕篇",
    "author": "王翰",
    "content": [
      "孝成皇帝本娇奢，行幸平阳公主家。",
      "可怜女儿三五许，丰茸惜是一园花。",
      "歌舞向来人不贵，一旦逢君感君意。",
      "君心见赏不见忘，姊妹双飞入紫房。",
      "紫房彩女不得见，专荣固宠昭阳殿。",
      "红妆宝镜珊瑚台，青琐银簧云母扇。",
      "日夕风传歌舞声，只扰长信忧人情。",
      "长信忧人气欲绝，君王歌吹终不歇。",
      "朝弄琼箫下彩云，夜踏金梯上明月。",
      "明月薄蚀阳精昏，娇妒倾城惑至尊。",
      "已见白虹横紫极，复闻飞燕啄皇孙。",
      "皇孙不死燕啄折，女弟一朝如火绝。",
      "明明天子咸戒之，赫赫宗周褒姒灭。",
      "古来贤圣叹狐裘，一国荒淫万国羞。",
      "安得上方断马剑，斩取朱门公子头。"
    ]
  },
  {
    "volume": 156,
    "sequence": 3,
    "title": "饮马长城窟行（一作古长城吟）",
    "author": "王翰",
    "content": [
      "长安少年无远图，一生惟羡执金吾。",
      "麒麟前殿拜天子，走马西击长城胡。",
      "胡沙猎猎吹人面，汉虏相逢不相见。",
      "遥闻鼙鼓动地来，传道单于夜犹战。",
      "此时顾恩宁顾身，为君一行摧万人。",
      "壮士挥戈回白日，单于溅血染朱轮。",
      "归来饮马长城窟，长城道傍多白骨。",
      "问之耆老何代人，云是秦王筑城卒。",
      "黄昏塞北无人烟，鬼哭啾啾声沸天。",
      "无罪见诛功不赏，孤魂流落此城边。",
      "当昔秦王按剑起，诸侯膝行不敢视。",
      "富国强兵二十年，筑怨兴徭九千里。",
      "秦王筑城何太愚，天实亡秦非北胡。",
      "一朝祸起萧墙内，渭水咸阳不复都。"
    ]
  },
  {
    "volume": 156,
    "sequence": 4,
    "title": "赋得明星玉女坛，送廉察尉华阴",
    "author": "王翰",
    "content": [
      "洪河之南曰秦镇，发地削成五千仞。",
      "三峰离地皆倚天，唯独中峰特修峻。",
      "上有明星玉女祠，祠坛高眇路逶迤。",
      "三十六梯入河汉，樵人往往见蛾眉。",
      "蛾眉婵娟又宜笑，一见樵人下灵庙。",
      "仙车欲驾五云飞，香扇斜开九华照。",
      "含情迟伫惜韶年，愿侍君边复中旋。",
      "江妃玉佩留为念，嬴女银箫空自怜。",
      "仙俗途殊两情遽，感君无尽辞君去。",
      "遥见明星是妾家，风飘雪散不知处。",
      "故人家在西长安，卖药往来投此山。",
      "彩云荡漾不可见，绿萝蒙茸鸟绵蛮。",
      "欲求玉女长生法，日夜烧香应自还。"
    ]
  },
  {
    "volume": 156,
    "sequence": 5,
    "title": "春女行",
    "author": "王翰",
    "content": [
      "紫台穹跨连绿波，红轩铪匝垂纤罗。",
      "中有一人金作面，隔幌玲珑遥可见。",
      "忽闻黄鸟鸣且悲，镜边含笑著春衣。",
      "罗袖婵娟似无力，行拾落花比容色。",
      "落花一度无再春，人生作乐须及辰。",
      "君不见楚王台上红颜子，今日皆成狐兔尘。"
    ]
  },
  {
    "volume": 156,
    "sequence": 6,
    "title": "古蛾眉怨",
    "author": "王翰",
    "content": [
      "君不见宜春苑中九华殿，飞阁连连直如发。",
      "白日全含朱鸟窗，流云半入苍龙阙。",
      "宫中彩女夜无事，学凤吹箫弄清越。",
      "珠帘北卷待凉风，绣户南开向明月。",
      "忽闻天子忆蛾眉，宝凤衔花揲两螭。",
      "传声走马开金屋，夹路鸣环上玉墀。",
      "长乐彤庭宴华寝，三千美人曳花锦。",
      "灯前含笑更罗衣，帐里承恩荐瑶枕。",
      "不意君心半路回，求仙别作望仙台。",
      "琳琅禁闼遥相忆，紫翠岩房昼不开。",
      "欲向人间种桃实，先从海底觅蓬莱。",
      "蓬莱可求不可上，孤舟缥缈知何往。",
      "黄金作盘铜作茎，青天白露掌中擎。",
      "王母嫣然感君意，云车羽旆欲相迎。",
      "飞廉观前空怨慕，少君何事须相误。",
      "一朝埋没茂陵田，贱妾蛾眉不重顾。",
      "宫车晚出向南山，仙卫逶迤去不还。",
      "朝晡泣对麒麟树，树下苍苔日渐斑。",
      "人生百年夜将半，对酒长歌莫长叹。",
      "情知白日不可私，一死一生何足算。"
    ]
  },
  {
    "volume": 156,
    "sequence": 7,
    "title": "子夜春歌",
    "author": "王翰",
    "content": [
      "春气满林香，春游不可忘。",
      "落花吹欲尽，垂柳折还长。",
      "桑女淮南曲，金鞍塞北装。",
      "行行小垂手，日暮渭川阳。"
    ]
  },
  {
    "volume": 156,
    "sequence": 8,
    "title": "奉和圣制同二相已下群官乐游园宴",
    "author": "王翰",
    "content": [
      "未极人心畅，如何帝道明。",
      "仍嫌酺宴促，复宠乐游行。",
      "陆海披珍藏，天河直斗城。",
      "四关青霭合，数处白云生。",
      "饪餗调元气，歌钟溢雅声。",
      "空惭尧舜日，至德杳难名。"
    ]
  },
  {
    "volume": 156,
    "sequence": 9,
    "title": "奉和圣制送张说上集贤学士赐宴，得筵字",
    "author": "王翰",
    "content": [
      "东堂起集贤，贵得从神仙。",
      "首命台阶老，将崇御府员。",
      "送人锵玉佩，中使拂琼筵。",
      "和乐薰风解，湛恩时雨连。",
      "长材成磊落，短翮强翩翾。",
      "徒仰蓬莱地，何阶不让缘。"
    ]
  },
  {
    "volume": 156,
    "sequence": 10,
    "title": "奉和圣制送张尚书巡边",
    "author": "王翰",
    "content": [
      "紫缓尚书印，朱輧丞相车。",
      "登朝身许国，出阃将辞家。",
      "不惮炎蒸苦，亲尝走集赊。",
      "选徒军有政，誓卒尔无哗。",
      "帝乐风初起，王城日半斜。",
      "宠行流圣作，寅饯照台华。",
      "骑历河南树，旌摇塞北沙。",
      "荣怀应尽服，严杀已先加。",
      "业峻灵祇保，功成道路嗟。",
      "宁如凿空使，远致石榴花。"
    ]
  },
  {
    "volume": 156,
    "sequence": 11,
    "title": "凉州词二首",
    "author": "王翰",
    "content": [
      "蒲萄美酒夜光杯，欲饮琵琶马上催。",
      "醉卧沙场君莫笑，古来征战几人回。",
      "秦中花鸟已应阑，塞外风沙犹自寒。",
      "夜听胡笳折杨柳，教人意气忆长安。"
    ]
  },
  {
    "volume": 156,
    "sequence": 12,
    "title": "春日归思",
    "author": "王翰",
    "content": [
      "杨柳青青杏发花，年光误客转思家。",
      "不知湖上菱歌女，几个春舟在若耶。"
    ]
  },
  {
    "volume": 156,
    "sequence": 13,
    "title": "观蛮童为伎之作",
    "author": "王翰",
    "content": [
      "长裙锦带还留客，广额青娥亦效颦。",
      "共惜不成金谷妓，虚令看杀玉车人。"
    ]
  }
]