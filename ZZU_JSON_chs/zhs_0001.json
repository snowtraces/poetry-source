[
  {
    "volume": 1,
    "sequence": 1,
    "title": "帝京篇十首",
    "author": "李世民",
    "content": [
      "秦川雄帝宅，函谷壮皇居。",
      "绮殿千寻起，离宫百雉余。",
      "连薨遥接汉，飞观迥凌虚。",
      "云日隐层阙，风烟出绮疏。",
      "岩廊罢机务，崇文聊驻辇。",
      "玉匣启龙图，金绳披凤篆。",
      "韦编断仍续，缥帙舒还卷。",
      "对此乃淹留，欹案观坟典。",
      "移步出词林，停舆欣武宴。",
      "雕弓写明月，骏马疑流电。",
      "惊雁落虚弦，啼猿悲急箭。",
      "阅赏诚多美，于兹乃忘倦。",
      "鸣笳临乐馆，眺听欢芳节。",
      "急管韵朱弦，清歌凝白雪。",
      "彩凤肃来仪，玄鹤纷成列。",
      "去兹郑卫声，雅音方可悦。",
      "芳辰追逸趣，禁苑信多奇。",
      "桥形通汉上，峰势接云危。",
      "烟霞交隐映，花鸟自参差。",
      "何如肆辙迹，万里赏瑶池。",
      "飞盖去芳园，兰桡游翠渚。",
      "萍间日彩乱，荷处香风举。",
      "桂楫满中川，弦歌振长屿。",
      "岂必汾河曲，方为欢宴所。",
      "落日双阙昏，回舆九重暮。",
      "长烟散初碧，皎月澄轻素。",
      "搴幌玩琴书，开轩引云雾。",
      "斜汉耿层阁，清风摇玉树。",
      "欢乐难再逢，芳辰良可惜。",
      "玉酒泛云罍，兰殽陈绮席。",
      "千钟合尧禹，百兽谐金石。",
      "得志重寸阴，忘怀轻尺璧。",
      "建章欢赏夕，二八尽妖妍。",
      "罗绮昭阳殿，芬芳玳瑁筵。",
      "佩移星正动，扇掩月初圆。",
      "无劳上悬圃，即此对神仙。",
      "以兹游观极，悠然独长想。",
      "披卷览前踪，抚躬寻既往。",
      "望古茅茨约，瞻今兰殿广。",
      "人道恶高危，虚心戒盈荡。",
      "奉天竭诚敬，临民思惠养。",
      "纳善察忠谏，明科慎刑赏。",
      "六五诚难继，四三非易仰。",
      "广待淳化敷，方嗣云亭响。"
    ]
  },
  {
    "volume": 1,
    "sequence": 2,
    "title": "饮马长城窟行",
    "author": "李世民",
    "content": [
      "塞外悲风切，交河冰已结。",
      "瀚海百重波，阴山千里雪。",
      "迥戍危烽火，层峦引高节。",
      "悠悠卷旆旌，饮马出长城。",
      "寒沙连骑迹，朔吹断边声。",
      "胡尘清玉塞，羌笛韵金钲。",
      "绝漠干戈戢，车徒振原隰。",
      "都尉反龙堆，将军旋马邑。",
      "扬麾氛雾静，纪石功名立。",
      "荒裔一戎衣，灵台凯歌入。"
    ]
  },
  {
    "volume": 1,
    "sequence": 3,
    "title": "执契静三边",
    "author": "李世民",
    "content": [
      "执契静三边，持衡临万姓。",
      "玉彩辉关烛，金华流日镜。",
      "无为宇宙清，有美璇玑正。",
      "皎佩星连景，飘衣云结庆。",
      "戢武耀七德，升文辉九功。",
      "烟波澄旧碧，尘火息前红。",
      "霜野韬莲剑，关城罢月弓。",
      "钱缀榆天合，新城柳塞空。",
      "花销葱岭雪，縠尽流沙雾。",
      "秋驾转兢怀，春冰弥轸虑。",
      "书绝龙庭羽，烽休凤穴戍。",
      "衣宵寝二难，食旰餐三惧。",
      "翦暴兴先废，除凶存昔亡。",
      "圆盖归天壤，方舆入地荒。",
      "孔海池京邑，双河沼帝乡。",
      "循躬思励己，抚俗愧时康。",
      "元首伫盐梅，股肱惟辅弼。",
      "羽贤崆岭四，翼圣襄城七。",
      "浇俗庶反淳，替文聊就质。",
      "已知隆至道，共欢区宇一。"
    ]
  },
  {
    "volume": 1,
    "sequence": 4,
    "title": "正日临朝",
    "author": "李世民",
    "content": [
      "条风开献节，灰律动初阳。",
      "百蛮奉遐赆，万国朝未央。",
      "虽无舜禹迹，幸欣天地康。",
      "车轨同八表，书文混四方。",
      "赫奕俨冠盖，纷纶盛服章。",
      "羽旄飞驰道，钟鼓震岩廊。",
      "组练辉霞色，霜戟耀朝光。",
      "晨宵怀至理，终愧抚遐荒。"
    ]
  },
  {
    "volume": 1,
    "sequence": 5,
    "title": "幸武功庆善宫",
    "author": "李世民",
    "content": [
      "寿丘惟旧迹，酆邑乃前基。",
      "粤予承累圣，悬弧亦在兹。",
      "弱龄逢运改，提剑郁匡时。",
      "指麾八荒定，怀柔万国夷。",
      "梯山咸入款，驾海亦来思。",
      "单于陪武帐，日逐卫文枇。",
      "端扆朝四岳，无为任百司。",
      "霜节明秋景，轻冰结水湄。",
      "芸黄遍原隰，禾颖积京畿。",
      "共乐还乡宴，欢比大风诗。"
    ]
  },
  {
    "volume": 1,
    "sequence": 6,
    "title": "重幸武功",
    "author": "李世民",
    "content": [
      "代马依朔吹，惊禽愁昔丛。",
      "况兹承眷德，怀旧感深衷。",
      "积善忻余庆，畅武悦成功。",
      "垂衣天下治，端拱车书同。",
      "白水巡前迹，丹陵幸旧宫。",
      "列筵欢故老，高宴聚新丰。",
      "驻跸抚田畯，回舆访牧童。",
      "瑞气萦丹阙，祥烟散碧空。",
      "孤屿含霜白，遥山带日红。",
      "于焉欢击筑，聊以咏南风。"
    ]
  },
  {
    "volume": 1,
    "sequence": 7,
    "title": "经破薛举战地",
    "author": "李世民",
    "content": [
      "昔年怀壮气，提戈初仗节。",
      "心随朗日高，志与秋霜洁。",
      "移锋惊电起，转战长河决。",
      "营碎落星沉，阵卷横云裂。",
      "一挥氛沴静，再举鲸鲵灵。",
      "于兹俯旧原，属目驻华轩。",
      "沉沙无故迹，灭灶有残痕。",
      "浪霞穿水净，峰雾抱莲昏。",
      "世途亟流易，人事殊今昔。",
      "长想眺前踪，抚躬聊自适。"
    ]
  },
  {
    "volume": 1,
    "sequence": 8,
    "title": "过旧宅二首",
    "author": "李世民",
    "content": [
      "新丰停翠辇，谯邑驻鸣笳。",
      "园荒一径断，苔古半阶斜。",
      "前池消旧水，昔树发今花。",
      "一朝辞此地，四海遂为家。",
      "金舆巡白水，玉辇驻新丰。",
      "纽落藤披架，花残菊破丛。",
      "叶铺荒草蔓，流竭半池空。",
      "纫珮兰凋径，舒圭叶翦桐。",
      "昔地一蕃内，今宅九围中。",
      "架海波澄镜，韬戈器反农。",
      "八表文同轨，无劳歌大风。"
    ]
  },
  {
    "volume": 1,
    "sequence": 9,
    "title": "还陕述怀",
    "author": "李世民",
    "content": [
      "慨然抚长剑，济世岂邀名。",
      "星旗纷电举，日羽肃天行。",
      "遍野屯万骑，临原驻五营。",
      "登山麾武节，背水纵神兵。",
      "在昔戎戈动，今来宇宙平。"
    ]
  },
  {
    "volume": 1,
    "sequence": 10,
    "title": "入潼关",
    "author": "李世民",
    "content": [
      "崤函称地险，襟带壮两京。",
      "霜峰直临道，冰河曲绕城。",
      "古木参差影，寒猿断续声。",
      "冠盖往来合，风尘朝夕惊。",
      "高谈先马度，伪晓预鸡鸣。",
      "弃繻怀远志，封泥负壮情。",
      "别有真人气，安知名不名。"
    ]
  },
  {
    "volume": 1,
    "sequence": 11,
    "title": "于北平作",
    "author": "李世民",
    "content": [
      "翠野驻戎轩，卢龙转征旆。",
      "遥山丽如绮，长流萦似带。",
      "海气百重楼，岩松千丈盖。",
      "兹焉可游赏，何必襄城外。"
    ]
  },
  {
    "volume": 1,
    "sequence": 12,
    "title": "辽城望月",
    "author": "李世民",
    "content": [
      "玄兔月初明，澄辉照辽碣。",
      "映云光暂隐，隔树花如缀。",
      "魄满桂枝圆，轮亏镜彩缺。",
      "临城却影散，带晕重围结。",
      "驻跸俯九都，停观妖氛灭。"
    ]
  },
  {
    "volume": 1,
    "sequence": 13,
    "title": "春日登陕州城楼俯眺原野回丹碧缀烟霞密翠斑…聊以命篇",
    "author": "李世民",
    "content": [
      "碧原开雾隰，绮岭峻霞城。",
      "烟峰高下翠，日浪浅深明。",
      "斑红妆蕊树，圆青压溜荆。",
      "迹岩劳傅想，窥野访莘情。",
      "巨川何以济，舟楫伫时英。"
    ]
  },
  {
    "volume": 1,
    "sequence": 14,
    "title": "春日玄武门宴群臣",
    "author": "李世民",
    "content": [
      "韶光开令序，淑气动芳年。",
      "驻辇华林侧，高宴柏梁前。",
      "紫庭文珮满，丹墀衮绂连。",
      "九夷簉瑶席，五狄列琼筵。",
      "娱宾歌湛露，广乐奏钧天。",
      "清尊浮绿醑，雅曲韵朱弦。",
      "粤余君万国，还惭抚八埏。",
      "庶几保贞固，虚己厉求贤。"
    ]
  },
  {
    "volume": 1,
    "sequence": 15,
    "title": "登三台言志",
    "author": "李世民",
    "content": [
      "未央初壮汉，阿房昔侈秦。",
      "在危犹骋丽，居奢遂投人。",
      "岂如家四海，日宇罄朝伦。",
      "扇天裁户旧，砌地翦基新。",
      "引月擎宵桂，飘云逼曙鳞。",
      "露除光炫玉，霜阙映雕银。",
      "舞接花梁燕，歌迎鸟路尘。",
      "镜池波太液，庄苑丽宜春。",
      "作异甘泉日，停非路寝辰。",
      "念劳惭逸己，居旷返劳神。",
      "所欣成大厦，宏材伫渭滨。"
    ]
  },
  {
    "volume": 1,
    "sequence": 16,
    "title": "出猎",
    "author": "李世民",
    "content": [
      "楚王云梦泽，汉帝长杨宫。",
      "岂若因农暇，阅武出轘嵩。",
      "三驱陈锐卒，七萃列材雄。",
      "寒野霜氛白，平原烧火红。",
      "雕戈夏服箭，羽骑绿沉弓。",
      "怖兽潜幽壑，惊禽散翠空。",
      "长烟晦落景，灌木振岩风。",
      "所为除民瘼，非是悦林丛。"
    ]
  },
  {
    "volume": 1,
    "sequence": 17,
    "title": "冬狩",
    "author": "李世民",
    "content": [
      "烈烈寒风起，惨惨飞云浮。",
      "霜浓凝广隰，冰厚结清流。",
      "金鞍移上苑，玉勒骋平畴。",
      "旌旗四望合，罝罗一面求。",
      "楚踣争兕殪，秦亡角鹿愁。",
      "兽忙投密树，鸿惊起砾洲。",
      "骑敛原尘静，戈回岭日收。",
      "心非洛汭逸，意在渭滨游。",
      "禽荒非所乐，抚辔更招忧。"
    ]
  },
  {
    "volume": 1,
    "sequence": 18,
    "title": "春日望海",
    "author": "李世民",
    "content": [
      "披襟眺沧海，凭轼玩春芳。",
      "积流横地纪，疏派引天潢。",
      "仙气凝三岭，和风扇八荒。",
      "拂潮云布色，穿浪日舒光。",
      "照岸花分彩，迷云雁断行。",
      "怀卑运深广，持满守灵长。",
      "有形非易测，无源讵可量。",
      "洪涛经变野，翠岛屡成桑。",
      "之罘思汉帝，碣石想秦皇。",
      "霓裳非本意，端拱且图王。"
    ]
  },
  {
    "volume": 1,
    "sequence": 19,
    "title": "临洛水",
    "author": "李世民",
    "content": [
      "春蒐驰骏骨，总辔俯长河。",
      "霞处流萦锦，风前漾卷罗。",
      "水花翻照树，堤兰倒插波。",
      "岂必汾阴曲，秋云发棹歌。"
    ]
  },
  {
    "volume": 1,
    "sequence": 20,
    "title": "望终南山",
    "author": "李世民",
    "content": [
      "重峦俯渭水，碧嶂插遥天。",
      "出红扶岭日，入翠贮岩烟。",
      "叠松朝若夜，复岫阙疑全。",
      "对此恬千虑，无劳访九仙。"
    ]
  },
  {
    "volume": 1,
    "sequence": 21,
    "title": "元日",
    "author": "李世民",
    "content": [
      "高轩暧春色，邃阁媚朝光。",
      "彤庭飞彩旆，翠幌曜明珰。",
      "恭己临四极，垂衣驭八荒。",
      "霜戟列丹陛，丝竹韵长廊。",
      "穆矣熏风茂，康哉帝道昌。",
      "继文遵后轨，循古鉴前王。",
      "草秀故春色，梅艳昔年妆。",
      "巨川思欲济，终以寄舟航。"
    ]
  },
  {
    "volume": 1,
    "sequence": 22,
    "title": "初春登楼即目观作述怀",
    "author": "李世民",
    "content": [
      "凭轩俯兰阁，眺瞩散灵襟。",
      "绮峰含翠雾，照日蕊红林。",
      "镂丹霞锦岫，残素雪斑岑。",
      "拂浪堤垂柳，娇花鸟续吟。",
      "连甍岂一拱，众干如千寻。",
      "明非独材力，终藉栋梁深。",
      "弥怀矜乐志，更惧戒盈心。",
      "愧制劳居逸，方规十产金。"
    ]
  },
  {
    "volume": 1,
    "sequence": 23,
    "title": "首春",
    "author": "李世民",
    "content": [
      "寒随穷律变，春逐鸟声开。",
      "初风飘带柳，晚雪间花梅。",
      "碧林青旧竹，绿沼翠新苔。",
      "芝田初雁去，绮树巧莺来。"
    ]
  },
  {
    "volume": 1,
    "sequence": 24,
    "title": "初晴落景",
    "author": "李世民",
    "content": [
      "晚霞聊自怡，初晴弥可喜。",
      "日晃百花色，风动千林翠。",
      "池鱼跃不同，园鸟声还异。",
      "寄言博通者，知予物外志。"
    ]
  },
  {
    "volume": 1,
    "sequence": 25,
    "title": "初夏",
    "author": "李世民",
    "content": [
      "一朝春夏改，隔夜鸟花迁。",
      "阴阳深浅叶，晓夕重轻烟。",
      "哢莺犹响殿，横丝正网天。",
      "珮高兰影接，绶细草纹连。",
      "碧鳞惊棹侧，玄燕舞檐前。",
      "何必汾阳处，始复有山泉。"
    ]
  },
  {
    "volume": 1,
    "sequence": 26,
    "title": "度秋",
    "author": "李世民",
    "content": [
      "夏律昨留灰，秋箭今移晷。",
      "峨嵋岫初出，洞庭波渐起。",
      "桂白发幽岩，菊黄开灞涘。",
      "运流方可叹，含毫属微理。"
    ]
  },
  {
    "volume": 1,
    "sequence": 27,
    "title": "仪鸾殿早秋",
    "author": "李世民",
    "content": [
      "寒惊蓟门叶，秋发小山枝。",
      "松阴背日转，竹影避风移。",
      "提壶菊花岸，高兴芙蓉池。",
      "欲知凉气早，巢空燕不窥。"
    ]
  },
  {
    "volume": 1,
    "sequence": 28,
    "title": "秋日即目",
    "author": "李世民",
    "content": [
      "爽气浮丹阙，秋光澹紫宫。",
      "衣碎荷疏影，花明菊点丛。",
      "袍轻低草露，盖侧舞松风。",
      "散岫飘云叶，迷路飞烟鸿。",
      "砌冷兰凋佩，闺寒树陨桐。",
      "别鹤栖琴里，离猿啼峡中。",
      "落野飞星箭，弦虚半月弓。",
      "芳菲夕雾起，暮色满房栊。"
    ]
  },
  {
    "volume": 1,
    "sequence": 29,
    "title": "山阁晚秋",
    "author": "李世民",
    "content": [
      "山亭秋色满，岩牖凉风度。",
      "疏兰尚染烟，残菊犹承露。",
      "古石衣新苔，新巢封古树。",
      "历览情无极，咫尺轮光暮。"
    ]
  },
  {
    "volume": 1,
    "sequence": 30,
    "title": "秋暮言志",
    "author": "李世民",
    "content": [
      "朝光浮烧野，霜华净碧空。",
      "结浪冰初镜，在径菊方丛。",
      "约岭烟深翠，分旗霞散红。",
      "抽思滋泉侧，飞想傅岩中。",
      "已获千箱庆，何以继熏风。"
    ]
  },
  {
    "volume": 1,
    "sequence": 31,
    "title": "喜雪",
    "author": "李世民",
    "content": [
      "碧昏朝合雾，丹卷暝韬霞。",
      "结叶繁云色，凝琼遍雪华。",
      "光楼皎若粉，映幕集疑沙。",
      "泛柳飞飞絮，妆梅片片花。",
      "照璧台圆月，飘珠箔穿露。",
      "瑶洁短长阶，玉丛高下树。",
      "映桐珪累白，萦峰莲抱素。",
      "断续气将沉，徘徊岁云暮。",
      "怀珍愧隐德，表瑞伫丰年。",
      "蕊间飞禁苑，鹤处舞伊川。",
      "傥咏幽兰曲，同欢黄竹篇。"
    ]
  },
  {
    "volume": 1,
    "sequence": 32,
    "title": "秋日斅庾信体",
    "author": "李世民",
    "content": [
      "岭衔宵月桂，珠穿晓露丛。",
      "蝉啼觉树冷，萤火不温风。",
      "花生圆菊蕊，荷尽戏鱼通。",
      "晨浦鸣飞雁，夕渚集栖鸿。",
      "飒飒高天吹，氛澄下炽空。"
    ]
  },
  {
    "volume": 1,
    "sequence": 33,
    "title": "赋尚书",
    "author": "李世民",
    "content": [
      "崇文时驻步，东观还停辇。",
      "辍膳玩三坟，晖灯披五典。",
      "寒心睹肉林，飞魄看沉湎。",
      "纵情昏主多，克己明君鲜。",
      "灭身资累恶，成名由积善。",
      "既承百王末，战兢随岁转。"
    ]
  },
  {
    "volume": 1,
    "sequence": 34,
    "title": "咏司马彪续汉志",
    "author": "李世民",
    "content": [
      "二仪初创象，三才乃分位。",
      "非惟树司牧，固亦垂文字。",
      "绵代更膺期，芳图无辍记。",
      "炎汉承君道，英谟纂神器。",
      "潜龙既可跃，逵兔奚难致。",
      "前史殚妙词，后昆沉雅思。",
      "书言扬盛迹，补阙兴洪志。",
      "川谷犹旧途，郡国开新意。",
      "梅山未觉朽，谷水谁云异。",
      "车服随名表，文物因时置。",
      "凤戟翼康衢，銮舆总柔辔。",
      "清浊必能澄，洪纤幸无弃。",
      "观仪不失序，遵礼方由事。",
      "政宣竹律和，时平玉条备。",
      "文囿雕奇彩，艺门蕴深致。",
      "云飞星共流，风扬月兼至。",
      "类禋遵令典，坛壝资良地。",
      "五胜竟无违，百司诚有庇。",
      "粤予承暇景，谈丛引泉秘。",
      "讨论穷义府，看核披经笥。",
      "大辨良难仰，小学终先匮。",
      "闻道谅知荣，含毫孰忘愧。"
    ]
  },
  {
    "volume": 1,
    "sequence": 35,
    "title": "咏风",
    "author": "李世民",
    "content": [
      "萧条起关塞，摇飏下蓬瀛。",
      "拂林花乱彩，响谷鸟分声。",
      "披云罗影散，泛水织文生。",
      "劳歌大风曲，威加四海清。"
    ]
  },
  {
    "volume": 1,
    "sequence": 36,
    "title": "咏雨",
    "author": "李世民",
    "content": [
      "罩云飘远岫，喷雨泛长河。",
      "低飞昏岭腹，斜足洒岩阿。",
      "泫丛珠缔叶，起溜镜图波。",
      "濛柳添丝密，含吹织空罗。"
    ]
  },
  {
    "volume": 1,
    "sequence": 37,
    "title": "咏雪",
    "author": "李世民",
    "content": [
      "洁野凝晨曜，装墀带夕晖。",
      "集条分树玉，拂浪影泉玑。",
      "色洒妆台粉，花飘绮席衣。",
      "入扇萦离匣，点素皎残机。"
    ]
  },
  {
    "volume": 1,
    "sequence": 38,
    "title": "赋得夏首启节",
    "author": "李世民",
    "content": [
      "北阙三春晚，南荣九夏初。",
      "黄莺弄渐变，翠林花落余。",
      "瀑流还响谷，猿啼自应虚。",
      "早荷向心卷，长杨就影舒。",
      "此时欢不极，调轸坐相于。"
    ]
  },
  {
    "volume": 1,
    "sequence": 39,
    "title": "赋得白日半西山",
    "author": "李世民",
    "content": [
      "红轮不暂驻，乌飞岂复停。",
      "岑霞渐渐落，溪阴寸寸生。",
      "藿叶随光转，葵心逐照倾。",
      "晚烟含树色，栖鸟杂流声。"
    ]
  },
  {
    "volume": 1,
    "sequence": 40,
    "title": "置酒坐飞阁",
    "author": "李世民",
    "content": [
      "高轩临碧渚，飞檐迥架空。",
      "余花攒镂槛，残柳散雕栊。",
      "岸菊初含蕊，园梨始带红。",
      "莫虑昆山暗，还共尽杯中。"
    ]
  },
  {
    "volume": 1,
    "sequence": 41,
    "title": "采芙蓉",
    "author": "李世民",
    "content": [
      "结伴戏方塘，携手上雕航。",
      "船移分细浪，风散动浮香。",
      "游莺无定曲，惊凫有乱行。",
      "莲稀钏声断，水广棹歌长。",
      "栖乌还密树，泛流归建章。"
    ]
  },
  {
    "volume": 1,
    "sequence": 42,
    "title": "赋得樱桃",
    "author": "李世民",
    "content": [
      "华林满芳景，洛阳遍阳春。",
      "朱颜含远日，翠色影长津。",
      "乔柯啭娇鸟，低枝映美人。",
      "昔作园中实，今来席上珍。"
    ]
  },
  {
    "volume": 1,
    "sequence": 43,
    "title": "赋得李",
    "author": "李世民",
    "content": [
      "玉衡流桂圃，成蹊正可寻。",
      "莺啼密叶外，蝶戏脆花心。",
      "丽景光朝彩，轻霞散夕阴。",
      "暂顾晖章侧，还眺灵山林。"
    ]
  },
  {
    "volume": 1,
    "sequence": 44,
    "title": "赋得浮桥",
    "author": "李世民",
    "content": [
      "岸曲非千里，桥斜异七星。",
      "暂低逢辇度，还高值浪惊。",
      "水摇文鹢动，缆转锦花萦。",
      "远近随轮影，轻重应人行。"
    ]
  },
  {
    "volume": 1,
    "sequence": 45,
    "title": "谒并州大兴国寺诗",
    "author": "李世民",
    "content": [
      "回銮游福地，极目玩芳晨。",
      "梵钟交二响，法日转双轮。",
      "宝刹遥承露，天花近足春。",
      "未佩兰犹小，无丝柳尚新。",
      "圆光低月殿，碎影乱风筠。",
      "对此留余想，超然离俗尘。"
    ]
  },
  {
    "volume": 1,
    "sequence": 46,
    "title": "咏兴国寺佛殿前幡",
    "author": "李世民",
    "content": [
      "拂霞疑电落，腾虚状写虹。",
      "屈伸烟雾里，低举白云中。",
      "纷披乍依迥，掣曳或随风。",
      "念兹轻薄质，无翅强摇空。"
    ]
  },
  {
    "volume": 1,
    "sequence": 47,
    "title": "望送魏徵葬",
    "author": "李世民",
    "content": [
      "阊阖总金鞍，上林移玉辇。",
      "野郊怆新别，河桥非旧饯。",
      "惨日映峰沉，愁云随盖转。",
      "哀笳时断续，悲旌乍舒卷。",
      "望望情何极，浪浪泪空泫。",
      "无复昔时人，芳春共谁遣。"
    ]
  },
  {
    "volume": 1,
    "sequence": 48,
    "title": "伤辽东战亡",
    "author": "李世民",
    "content": [
      "凿门初奉律，仗战始临戎。",
      "振鳞方跃浪，骋翼正凌风。",
      "未展六奇术，先亏一篑功。",
      "防身岂乏智，殉命有余忠。"
    ]
  },
  {
    "volume": 1,
    "sequence": 49,
    "title": "月晦",
    "author": "李世民",
    "content": [
      "晦魄移中律，凝暄起丽城。",
      "罩云朝盖上，穿露晓珠呈。",
      "笑树花分色，啼枝鸟合声。",
      "披襟欢眺望，极目畅春情。"
    ]
  },
  {
    "volume": 1,
    "sequence": 50,
    "title": "秋日翠微宫",
    "author": "李世民",
    "content": [
      "秋日凝翠岭，凉吹肃离宫。",
      "荷疏一盖缺，树冷半帷空。",
      "侧阵移鸿影，圆花钉菊丛。",
      "摅怀俗尘外，高眺白云中。"
    ]
  },
  {
    "volume": 1,
    "sequence": 51,
    "title": "初秋夜坐",
    "author": "李世民",
    "content": [
      "斜廊连绮阁，初月照宵帏。",
      "塞冷鸿飞疾，园秋蝉噪迟。",
      "露结林疏叶，寒轻菊吐滋。",
      "愁心逢此节，长叹独含悲。"
    ]
  },
  {
    "volume": 1,
    "sequence": 52,
    "title": "秋日二首",
    "author": "李世民",
    "content": [
      "菊散金风起，荷疏玉露圆。",
      "将秋数行雁，离夏几林蝉。",
      "云凝愁半岭，霞碎缬高天。",
      "还似成都望，直见峨眉前。",
      "爽气澄兰沼，秋风动桂林。",
      "露凝千片玉，菊散一丛金。",
      "日岫高低影，云空点缀阴。",
      "蓬瀛不可望，泉石且娱心。"
    ]
  },
  {
    "volume": 1,
    "sequence": 53,
    "title": "冬宵各为四韵",
    "author": "李世民",
    "content": [
      "雕宫静龙漏，绮阁宴公侯。",
      "珠帘烛焰动，绣柱水光浮。",
      "云起将歌发，风停与管遒。",
      "琐除任多士，端扆竟何忧。"
    ]
  },
  {
    "volume": 1,
    "sequence": 54,
    "title": "冬日临昆明池",
    "author": "李世民",
    "content": [
      "石鲸分玉溜，劫烬隐平沙。",
      "柳影冰无叶，梅心冻有花。",
      "寒野凝朝雾，霜天散夕霞。",
      "欢情犹未极，落景遽西斜。"
    ]
  },
  {
    "volume": 1,
    "sequence": 55,
    "title": "望雪",
    "author": "李世民",
    "content": [
      "冻云宵遍岭，素雪晓凝华。",
      "入牖千重碎，迎风一半斜。",
      "不妆空散粉，无树独飘花。",
      "萦空惭夕照，破彩谢晨霞。"
    ]
  },
  {
    "volume": 1,
    "sequence": 56,
    "title": "守岁",
    "author": "李世民",
    "content": [
      "暮景斜芳殿，年华丽绮宫。",
      "寒辞去冬雪，暖带入春风。",
      "阶馥舒梅素，盘花卷烛红。",
      "共欢新故岁，迎送一宵中。"
    ]
  },
  {
    "volume": 1,
    "sequence": 57,
    "title": "除夜",
    "author": "李世民",
    "content": [
      "岁阴穷暮纪，献节启新芳。",
      "冬尽今宵促，年开明日长。",
      "冰消出镜水，梅散入风香。",
      "对此欢终宴，倾壶待曙光。"
    ]
  },
  {
    "volume": 1,
    "sequence": 58,
    "title": "咏雨",
    "author": "李世民",
    "content": [
      "和气吹绿野，梅雨洒芳田。",
      "新流添旧涧，宿雾足朝烟。",
      "雁湿行无次，花沾色更鲜。",
      "对此欣登岁，披襟弄五弦。"
    ]
  },
  {
    "volume": 1,
    "sequence": 59,
    "title": "赋得含峰云",
    "author": "李世民",
    "content": [
      "翠楼含晓雾，莲峰带晚云。",
      "玉叶依岩聚，金枝触石分。",
      "横天结阵影，逐吹起罗文。",
      "非得阳台下，空将惑楚君。"
    ]
  },
  {
    "volume": 1,
    "sequence": 60,
    "title": "三层阁上置音声",
    "author": "李世民",
    "content": [
      "绮筵移暮景，紫阁引宵烟。",
      "隔栋歌尘合，分阶舞影连。",
      "声流三处管，响乱一重弦。",
      "不似秦楼上，吹箫空学仙。"
    ]
  },
  {
    "volume": 1,
    "sequence": 61,
    "title": "远山澄碧雾",
    "author": "李世民",
    "content": [
      "残云收翠岭，夕雾结长空。",
      "带岫凝全碧，障霞隐半红。",
      "仿佛分初月，飘飖度晓风。",
      "还因三里处，冠盖远相通。"
    ]
  },
  {
    "volume": 1,
    "sequence": 62,
    "title": "赋得花庭雾",
    "author": "李世民",
    "content": [
      "兰气已熏宫，新蕊半妆丛。",
      "色含轻重雾，香引去来风。",
      "拂树浓舒碧，萦花薄蔽红。",
      "还当杂行雨，仿佛隐遥空。"
    ]
  },
  {
    "volume": 1,
    "sequence": 63,
    "title": "春池柳",
    "author": "李世民",
    "content": [
      "年柳变池台，隋堤曲直回。",
      "逐浪丝阴去，迎风带影来。",
      "疏黄一鸟弄，半翠几眉开。",
      "萦雪临春岸，参差间早梅。"
    ]
  },
  {
    "volume": 1,
    "sequence": 64,
    "title": "芳兰",
    "author": "李世民",
    "content": [
      "春晖开紫苑，淑景媚兰场。",
      "映庭含浅色，凝露泫浮光。",
      "日丽参差影，风传轻重香。",
      "会须君子折，佩里作芬芳。"
    ]
  },
  {
    "volume": 1,
    "sequence": 65,
    "title": "咏桃",
    "author": "李世民",
    "content": [
      "禁苑春晖丽，花蹊绮树妆。",
      "缀条深浅色，点露参差光。",
      "向日分千笑，迎风共一香。",
      "如何仙岭侧，独秀隐遥芳。"
    ]
  },
  {
    "volume": 1,
    "sequence": 66,
    "title": "赋帘",
    "author": "李世民",
    "content": [
      "参差垂玉阙，舒卷映兰宫。",
      "珠光摇素月，竹影乱清风。",
      "彩散银钩上，文斜桂户中。",
      "惟当杂罗绮，相与媚房栊。"
    ]
  },
  {
    "volume": 1,
    "sequence": 67,
    "title": "咏乌代陈师道",
    "author": "李世民",
    "content": [
      "凌晨丽城去，薄暮上林栖。",
      "辞枝枝暂起，停树树还低。",
      "向日终难托，迎风讵肯迷。",
      "只待纤纤手，曲里作宵啼。"
    ]
  },
  {
    "volume": 1,
    "sequence": 68,
    "title": "咏饮马",
    "author": "李世民",
    "content": [
      "骏骨饮长泾，奔流洒络缨。",
      "细纹连喷聚，乱荇绕蹄萦。",
      "水光鞍上侧，马影溜中横。",
      "翻似天池里，腾波龙种生。"
    ]
  },
  {
    "volume": 1,
    "sequence": 69,
    "title": "赋得残菊",
    "author": "李世民",
    "content": [
      "阶兰凝曙霜，岸菊照晨光。",
      "露浓晞晚笑，风劲浅残香。",
      "细叶凋轻翠，圆花飞碎黄。",
      "还持今岁色，复结后年芳。"
    ]
  },
  {
    "volume": 1,
    "sequence": 70,
    "title": "赋秋日悬清光赐房玄龄",
    "author": "李世民",
    "content": [
      "秋露凝高掌，朝光上翠微。",
      "参差丽双阙，照耀满重闱。",
      "仙驭随轮转，灵乌带影飞。",
      "临波光定彩，入隙有圆晖。",
      "还当葵霍志，倾叶自相依。"
    ]
  },
  {
    "volume": 1,
    "sequence": 71,
    "title": "琵琶",
    "author": "李世民",
    "content": [
      "半月无双影，全花有四时。",
      "摧藏千里态，掩抑几重悲。",
      "促节萦红袖，清音满翠帷。",
      "驶弹风响急，缓曲钏声迟。",
      "空余关陇恨，因此代相思。"
    ]
  },
  {
    "volume": 1,
    "sequence": 72,
    "title": "宴中山",
    "author": "李世民",
    "content": [
      "驱马出辽阳，万里转旂常。",
      "对敌六奇举，临戎八阵张。",
      "斩鲸澄碧海，卷雾扫扶桑。",
      "昔去兰萦翠，今来桂染芳。",
      "云芝浮碎叶，冰镜上朝光。",
      "回首长安道，方欢宴柏梁。"
    ]
  },
  {
    "volume": 1,
    "sequence": 73,
    "title": "饯中书侍郎来济",
    "author": "李世民",
    "content": [
      "暧暧去尘昏灞岸，飞飞轻盖指河梁。",
      "云峰衣结千重叶，雪岫花开几树妆。",
      "深悲黄鹤孤舟远，独叹青山别路长。",
      "聊将分袂沾巾泪，还用持添离席觞。"
    ]
  },
  {
    "volume": 1,
    "sequence": 74,
    "title": "于太原召侍臣赐宴守岁",
    "author": "李世民",
    "content": [
      "四时运灰琯，一夕变冬春。",
      "送寒余雪尽，迎岁早梅新。"
    ]
  },
  {
    "volume": 1,
    "sequence": 75,
    "title": "咏烛二首",
    "author": "李世民",
    "content": [
      "焰听风来动，花开不待春。",
      "镇下千行泪，非是为思人。",
      "九龙蟠焰动，四照逐花生。",
      "即此流高殿，堪持待月明。"
    ]
  },
  {
    "volume": 1,
    "sequence": 76,
    "title": "咏弓",
    "author": "李世民",
    "content": [
      "上弦明月半，激箭流星远。",
      "落雁带书惊，啼猿映枝转。"
    ]
  },
  {
    "volume": 1,
    "sequence": 77,
    "title": "赋得早雁出云鸣",
    "author": "李世民",
    "content": [
      "初秋玉露清，早雁出空鸣。",
      "隔云时乱影，因风乍含声。"
    ]
  },
  {
    "volume": 1,
    "sequence": 78,
    "title": "赋得临池柳",
    "author": "李世民",
    "content": [
      "岸曲丝阴聚，波移带影疏。",
      "还将眉里翠，来就镜中舒。"
    ]
  },
  {
    "volume": 1,
    "sequence": 79,
    "title": "赋得临池竹",
    "author": "李世民",
    "content": [
      "贞条障曲砌，翠叶贯寒霜。",
      "拂牖分龙影，临池待凤翔。"
    ]
  },
  {
    "volume": 1,
    "sequence": 80,
    "title": "赋得弱柳鸣秋蝉",
    "author": "李世民",
    "content": [
      "散影玉阶柳，含翠隐鸣蝉。",
      "微形藏叶里，乱响出风前。"
    ]
  },
  {
    "volume": 1,
    "sequence": 81,
    "title": "探得李",
    "author": "李世民",
    "content": [
      "盘根直盈渚，交干横倚天。",
      "舒华光四海，卷叶荫三川。"
    ]
  },
  {
    "volume": 1,
    "sequence": 82,
    "title": "咏小山",
    "author": "李世民",
    "content": [
      "近谷交萦蕊，遥峰对出莲。",
      "径细无全磴，松小未含烟。"
    ]
  },
  {
    "volume": 1,
    "sequence": 83,
    "title": "赐萧瑀",
    "author": "李世民",
    "content": [
      "疾风知劲草，板荡识诚臣。",
      "勇夫安识义，智者必怀仁。"
    ]
  },
  {
    "volume": 1,
    "sequence": 84,
    "title": "赐房玄龄",
    "author": "李世民",
    "content": [
      "太液仙舟迥，西园隐上才。",
      "未晓征车度，鸡鸣关早开。"
    ]
  },
  {
    "volume": 1,
    "sequence": 85,
    "title": "辽东山夜临秋",
    "author": "李世民",
    "content": [
      "烟生遥岩隐，月落半崖阴。",
      "连山惊鸟乱，隔岫断猿吟。"
    ]
  },
  {
    "volume": 1,
    "sequence": 86,
    "title": "赐魏徵诗",
    "author": "李世民",
    "content": [
      "醽醁胜兰生，翠涛过玉瓒。",
      "千日醉不醒，十年味不败。"
    ]
  },
  {
    "volume": 1,
    "sequence": 87,
    "title": "两仪殿赋柏梁体",
    "author": "李世民",
    "content": [
      "绝域降附天下平，八表无事悦圣情。",
      "云披雾敛天地明。",
      "登封日观禅云亭，太常具礼方告成。"
    ]
  },
  {
    "volume": 1,
    "sequence": 88,
    "title": "句",
    "author": "李世民",
    "content": [
      "雪耻酬百王，除凶报千古。",
      "昔乘匹马去，今驱万乘来。",
      "近日毛虽暖，闻弦心已惊。"
    ]
  }
]