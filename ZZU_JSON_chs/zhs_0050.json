[
  {
    "volume": 50,
    "sequence": 1,
    "title": "奉和上元酺宴应诏",
    "author": "杨炯",
    "content": [
      "甲乙遇灾年，周隋送上弦。",
      "妖星六丈出，沴气七重悬。",
      "赤县空无主，苍生欲问天。",
      "龟龙开宝命，云火昭灵庆。",
      "万物睹真人，千秋逢圣政。",
      "祖宗玄泽远，文武休光盛。",
      "大号域中平，皇威天下惊。",
      "参辰昭文物，宇宙浃声名。",
      "汉后三章令，周王五伐兵。",
      "匈奴穷地角，本自远正朔。",
      "骄子起天街，由来亏礼乐。",
      "一衣扫风雨，再战夷屯剥。",
      "清明日月旦，萧索烟云涣。",
      "寒暑既平分，阴阳复贞观。",
      "惟神谐妙物，乃圣符幽赞。",
      "下武发祯祥，平阶属会昌。",
      "金泥封日观，璧水匝明堂。",
      "业盛勋华德，兴包天地皇。",
      "孝思义罔极，易礼光前式。",
      "天焕三辰辉，灵书五云色。",
      "敬时穷发敛，卜代盈千亿。",
      "五纬聚华轩，重光入望园。",
      "公卿论至道，天子拜昌言。",
      "雷解初开出，星空即便元。",
      "瑶台凉景荐，银阙秋阴遍。",
      "百戏骋鱼龙，千门壮宫殿。",
      "深仁洽蛮徼，恺乐周寰县。",
      "宣室召群臣，明庭礼百神。",
      "仰德还符日，沾恩更似春。",
      "襄城非牧竖，楚国有巴人。"
    ]
  },
  {
    "volume": 50,
    "sequence": 2,
    "title": "广溪峡",
    "author": "杨炯",
    "content": [
      "广溪三峡首，旷望兼川陆。",
      "山路绕羊肠，江城镇鱼腹。",
      "乔林百丈偃，飞水千寻瀑。",
      "惊浪回高天，盘涡转深谷。",
      "汉氏昔云季，中原争逐鹿。",
      "天下有英雄，襄阳有龙伏。",
      "常山集军旅，永安兴版筑。",
      "池台忽已倾，邦家遽沦覆。",
      "庸才若刘禅，忠佐为心腹。",
      "设险犹可存，当无贾生哭。"
    ]
  },
  {
    "volume": 50,
    "sequence": 3,
    "title": "巫峡",
    "author": "杨炯",
    "content": [
      "三峡七百里，唯言巫峡长。",
      "重岩窅不极，叠嶂凌苍苍。",
      "绝壁横天险，莓苔烂锦章。",
      "入夜分明见，无风波浪狂。",
      "忠信吾所蹈，泛舟亦何伤。",
      "可以涉砥柱，可以浮吕梁。",
      "美人今何在，灵芝徒有芳。",
      "山空夜猿啸，征客泪沾裳。"
    ]
  },
  {
    "volume": 50,
    "sequence": 4,
    "title": "西陵峡",
    "author": "杨炯",
    "content": [
      "绝壁耸万仞，长波射千里。",
      "盘薄荆之门，滔滔南国纪。",
      "楚都昔全盛，高丘烜望祀。",
      "秦兵一旦侵，夷陵火潜起。",
      "四维不复设，关塞良难恃。",
      "洞庭且忽焉，孟门终已矣。",
      "自古天地辟，流为峡中水。",
      "行旅相赠言，风涛无极已。",
      "及余践斯地，瑰奇信为美。",
      "江山若有灵，千载伸知己。"
    ]
  },
  {
    "volume": 50,
    "sequence": 5,
    "title": "从军行",
    "author": "杨炯",
    "content": [
      "烽火照西京，心中自不平。",
      "牙璋辞凤阙，铁骑绕龙城。",
      "雪暗凋旗画，风多杂鼓声。",
      "宁为百夫长，胜作一书生。"
    ]
  },
  {
    "volume": 50,
    "sequence": 6,
    "title": "刘生",
    "author": "杨炯",
    "content": [
      "卿家本六郡，年长入三秦。",
      "白璧酬知己，黄金谢主人。",
      "剑锋生赤电，马足起红尘。",
      "日暮歌钟发，喧喧动四邻。"
    ]
  },
  {
    "volume": 50,
    "sequence": 7,
    "title": "骢马",
    "author": "杨炯",
    "content": [
      "骢马铁连钱，长安侠少年。",
      "帝畿平若水，官路直如弦。",
      "夜玉妆车轴，秋金铸马鞭。",
      "风霜但自保，穷达任皇天。"
    ]
  },
  {
    "volume": 50,
    "sequence": 8,
    "title": "出塞",
    "author": "杨炯",
    "content": [
      "塞外欲纷纭，雌雄犹未分。",
      "明堂占气色，华盖辨星文。",
      "二月河魁将，三千太乙军。",
      "丈夫皆有志，会见立功勋。"
    ]
  },
  {
    "volume": 50,
    "sequence": 9,
    "title": "有所思",
    "author": "杨炯",
    "content": [
      "贱妾留南楚，征夫向北燕。",
      "三秋方一日，少别比千年。",
      "不掩嚬红缕，无论数绿钱。",
      "相思明月夜，迢递白云天。"
    ]
  },
  {
    "volume": 50,
    "sequence": 10,
    "title": "梅花落",
    "author": "杨炯",
    "content": [
      "窗外一株梅，寒花五出开。",
      "影随朝日远，香逐便风来。",
      "泣对铜钩障，愁看玉镜台。",
      "行人断消息，春恨几裴回。"
    ]
  },
  {
    "volume": 50,
    "sequence": 11,
    "title": "折杨柳",
    "author": "杨炯",
    "content": [
      "边地遥无极，征人去不还。",
      "秋容凋翠羽，别泪损红颜。",
      "望断流星驿，心驰明月关。",
      "藁砧何处在，杨柳自堪攀。"
    ]
  },
  {
    "volume": 50,
    "sequence": 12,
    "title": "紫骝马",
    "author": "杨炯",
    "content": [
      "侠客重周游，金鞭控紫骝。",
      "蛇弓白羽箭，鹤辔赤茸鞦。",
      "发迹来南海，长鸣向北州。",
      "匈奴今未灭，画地取封侯。"
    ]
  },
  {
    "volume": 50,
    "sequence": 13,
    "title": "战城南",
    "author": "杨炯",
    "content": [
      "塞北途辽远，城南战苦辛。",
      "幡旗如鸟翼，甲胄似鱼鳞。",
      "冻水寒伤马，悲风愁杀人。",
      "寸心明白日，千里暗黄尘。"
    ]
  },
  {
    "volume": 50,
    "sequence": 14,
    "title": "送临津房少府",
    "author": "杨炯",
    "content": [
      "岐路三秋别，江津万里长。",
      "烟霞驻征盖，弦奏促飞觞。",
      "阶树含斜日，池风泛早凉。",
      "赠言未终竟，流涕忽沾裳。"
    ]
  },
  {
    "volume": 50,
    "sequence": 15,
    "title": "送丰城王少府",
    "author": "杨炯",
    "content": [
      "愁结乱如麻，长天照落霞。",
      "离亭隐乔树，沟水浸平沙。",
      "左尉才何屈，东关望渐赊。",
      "行看转牛斗，持此报张华。"
    ]
  },
  {
    "volume": 50,
    "sequence": 16,
    "title": "送郑州周司空",
    "author": "杨炯",
    "content": [
      "汉国临清渭，京城枕浊河。",
      "居人下珠泪，宾御促骊歌。",
      "望极关山远，秋深烟雾多。",
      "唯馀三五夕，明月暂经过。"
    ]
  },
  {
    "volume": 50,
    "sequence": 17,
    "title": "送梓州周司功",
    "author": "杨炯",
    "content": [
      "御沟一相送，征马屡盘桓。",
      "言笑方无日，离忧独未宽。",
      "举杯聊劝酒，破涕暂为欢。",
      "别后风清夜，思君蜀路难。"
    ]
  },
  {
    "volume": 50,
    "sequence": 18,
    "title": "送杨处士反初卜居曲江",
    "author": "杨炯",
    "content": [
      "雁门归去远，垂老脱袈裟。",
      "萧寺休为客，曹溪便寄家。",
      "绿琪千岁树，黄槿四时花。",
      "别怨应无限，门前桂水斜。"
    ]
  },
  {
    "volume": 50,
    "sequence": 19,
    "title": "途中",
    "author": "杨炯",
    "content": [
      "悠悠辞鼎邑，去去指金墉。",
      "途路盈千里，山川亘百重。",
      "风行常有地，云出本多峰。",
      "郁郁园中柳，亭亭山上松。",
      "客心殊不乐，乡泪独无从。"
    ]
  },
  {
    "volume": 50,
    "sequence": 20,
    "title": "送刘校书从军",
    "author": "杨炯",
    "content": [
      "天将下三宫，星门召五戎。",
      "坐谋资庙略，飞檄伫文雄。",
      "赤土流星剑，乌号明月弓。",
      "秋阴生蜀道，杀气绕湟中。",
      "风雨何年别，琴尊此日同。",
      "离亭不可望，沟水自西东。"
    ]
  },
  {
    "volume": 50,
    "sequence": 21,
    "title": "游废观",
    "author": "杨炯",
    "content": [
      "青幛倚丹田，荒凉数百年。",
      "独知小山桂，尚识大罗天。",
      "药败金炉火，苔昏玉女泉。",
      "岁时无壁画，朝夕有阶烟。",
      "花柳三春节，江山四望悬。",
      "悠然出尘网，从此狎神仙。"
    ]
  },
  {
    "volume": 50,
    "sequence": 22,
    "title": "和石侍御山庄",
    "author": "杨炯",
    "content": [
      "烟霞非俗宇，岩壑只幽居。",
      "水浸何曾畎，荒郊不复锄。",
      "影浓山树密，香浅泽花疏。",
      "阔堑防斜径，平堤夹小渠。",
      "莲房若个实，竹节几重虚。",
      "萧然隔城市，酌醴焚枯鱼。"
    ]
  },
  {
    "volume": 50,
    "sequence": 23,
    "title": "送李庶子致仕还洛",
    "author": "杨炯",
    "content": [
      "此地倾城日，由来供帐华。",
      "亭逢李广骑，门接邵平瓜。",
      "原野烟氛匝，关河游望赊。",
      "白云断岩岫，绿草覆江沙。",
      "诏赐扶阳宅，人荣御史车。",
      "灞池一相送，流涕向烟霞。"
    ]
  },
  {
    "volume": 50,
    "sequence": 24,
    "title": "早行",
    "author": "杨炯",
    "content": [
      "敞朗东方彻，阑干北斗斜。",
      "地气俄成雾，天云渐作霞。",
      "河流才辨马，岩路不容车。",
      "阡陌经三岁，闾阎对五家。",
      "露文沾细草，风影转高花。",
      "日月从来惜，关山犹自赊。"
    ]
  },
  {
    "volume": 50,
    "sequence": 25,
    "title": "和崔司空伤姬人",
    "author": "杨炯",
    "content": [
      "昔时南浦别，鹤怨宝琴弦。",
      "今日东方至，鸾销珠镜前。",
      "水流衔砌咽，月影向窗悬。",
      "妆匣凄馀粉，熏炉灭旧烟。",
      "晚庭摧玉树，寒帐委金莲。",
      "佳人不再得，云日几千年。"
    ]
  },
  {
    "volume": 50,
    "sequence": 26,
    "title": "和骞右丞省中暮望",
    "author": "杨炯",
    "content": [
      "故事闲台阁，仙门蔼已深。",
      "旧章窥复道，云幌肃重阴。",
      "玄律葭灰变，青阳斗柄临。",
      "年光摇树色，春气绕兰心。",
      "风响高窗度，流痕曲岸侵。",
      "天门总枢辖，人镜辨衣簪。",
      "日暮南宫静，瑶华振雅音。"
    ]
  },
  {
    "volume": 50,
    "sequence": 27,
    "title": "和酬虢州李司法",
    "author": "杨炯",
    "content": [
      "唇齿标形胜，关河壮邑居。",
      "寒山抵方伯，秋水面鸿胪。",
      "君子从游宦，忘情任卷舒。",
      "风霜下刀笔，轩盖拥门闾。",
      "平野芸黄遍，长洲鸿雁初。",
      "菊花宜泛酒，浦叶好裁书。",
      "昔我芝兰契，悠然云雨疏。",
      "非君重千里，谁肯惠双鱼。"
    ]
  },
  {
    "volume": 50,
    "sequence": 28,
    "title": "和郑雠校内省眺瞩思乡怀友",
    "author": "杨炯",
    "content": [
      "铜门初下辟，石馆始沉研。",
      "游雾千金字，飞云五色笺。",
      "楼台横紫极，城阙俯青田。",
      "暄入瑶房里，春回玉宇前。",
      "霞文埋落照，风物澹归烟。",
      "翰墨三馀隙，关山四望悬。",
      "颓峰暌酌羽，流水旷鸣弦。",
      "虽欣承白雪，终恨隔青天。"
    ]
  },
  {
    "volume": 50,
    "sequence": 29,
    "title": "和旻上人伤果禅师",
    "author": "杨炯",
    "content": [
      "净业初中日，浮生大小年。",
      "无人本无我，非后亦非前。",
      "箫鼓旁喧地，龙蛇直映天。",
      "法门摧栋宇，觉海破舟船。",
      "书镇秦王饷，经文宋国传。",
      "声华周百亿，风烈被三千。",
      "芜没青园寺，荒凉紫陌田。",
      "德音殊未远，拱木已生烟。"
    ]
  },
  {
    "volume": 50,
    "sequence": 30,
    "title": "和刘侍郎入隆唐观",
    "author": "杨炯",
    "content": [
      "福地阴阳合，仙都日月开。",
      "山川临四险，城树隐三台。",
      "伏槛排云出，飞轩绕涧回。",
      "参差凌倒影，潇洒轶浮埃。",
      "百果珠为实，群峰锦作苔。",
      "悬萝暗疑雾，瀑布响成雷。",
      "方士烧丹液，真人泛玉杯。",
      "还如问桃水，更似得蓬莱。",
      "汉帝求仙日，相如作赋才。",
      "自然金石奏，何必上天台。"
    ]
  },
  {
    "volume": 50,
    "sequence": 31,
    "title": "和辅先入昊天观星瞻",
    "author": "杨炯",
    "content": [
      "遁甲爰皇里，星占太乙宫。",
      "天门开奕奕，佳气郁葱葱。",
      "碧落三乾外，黄图四海中。",
      "邑居环若水，城阙抵新丰。",
      "玉槛昆仑侧，金枢地轴东。",
      "上真朝北斗，元始咏南风。",
      "汉君祠五帝，淮王礼八公。",
      "道书编竹简，灵液灌梧桐。",
      "草茂琼阶绿，花繁宝树红。",
      "石楼纷似画，地镜淼如空。",
      "桑海年应积，桃源路不穷。",
      "黄轩若有问，三月住崆峒。"
    ]
  },
  {
    "volume": 50,
    "sequence": 32,
    "title": "和刘长史答十九兄",
    "author": "杨炯",
    "content": [
      "帝尧平百姓，高祖宅三秦。",
      "子弟分河岳，衣冠动缙绅。",
      "盛名恒不陨，历代几相因。",
      "街巷涂山曲，门闾洛水滨。",
      "五龙金作友，一子玉为人。",
      "宝剑丰城气，明珠魏国珍。",
      "风标自落落，文质且彬彬。",
      "共许刁元亮，同推周伯仁。",
      "石城俯天阙，钟阜对江津。",
      "骥足方遐骋，狼心独未驯。",
      "鼓鼙鸣九域，风火集重闉。",
      "城势馀三板，兵威乏四邻。",
      "居然混玉石，直置保松筠。",
      "耿介酬天子，危言数贼臣。",
      "钟仪琴未奏，苏武节犹新。",
      "受禄宁辞死，扬名不顾身。",
      "精诚动天地，忠义感明神。",
      "怪鸟俄垂翼，修蛇竟暴鳞。",
      "来朝拜休命，述职下梁岷。",
      "善政驰金马，嘉声绕玉轮。",
      "三荆忽有赠，四海更相亲。",
      "宫徵谐鸣石，光辉掩烛银。",
      "山川遥满目，零露坐沾巾。",
      "友爱光天下，恩波浃后尘。",
      "懦夫仰高节，下里继阳春。"
    ]
  },
  {
    "volume": 50,
    "sequence": 33,
    "title": "夜送赵纵",
    "author": "杨炯",
    "content": [
      "赵氏连城璧，由来天下传。",
      "送君还旧府，明月满前川。"
    ]
  }
]