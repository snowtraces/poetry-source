[
  {
    "volume": 291,
    "sequence": 1,
    "title": "奉酬韦滁州寄示",
    "author": "杨凌",
    "content": [
      "淮扬为郡暇，坐惜流芳歇。",
      "散怀累榭风，清暑澄潭月。",
      "陪燕辞三楚，戒途绵百越。",
      "非当远别离，雅奏何由发。"
    ]
  },
  {
    "volume": 291,
    "sequence": 2,
    "title": "梅里旅夕",
    "author": "杨凌",
    "content": [
      "沧洲东望路，旅棹怆羁游。",
      "枫浦蝉随岸，沙汀鸥转流。",
      "露天星上月，水国夜生秋。",
      "谁忍持相忆，南归一叶舟。"
    ]
  },
  {
    "volume": 291,
    "sequence": 3,
    "title": "钟陵雪夜酬友人",
    "author": "杨凌",
    "content": [
      "穷腊催年急，阳春怯和歌。",
      "残灯闪壁尽，夜雪透窗多。",
      "归路山川险，游人梦寐过。",
      "龙洲不可泊，岁晚足惊波。",
      "知"
    ]
  },
  {
    "volume": 291,
    "sequence": 4,
    "title": "润州水楼",
    "author": "杨凌",
    "content": [
      "归心不可留，雪桂一丛秋。",
      "叶雨空江月，萤飞白露洲。",
      "野蝉依独树，水郭带孤楼。",
      "遥望山川路，相思万里游。"
    ]
  },
  {
    "volume": 291,
    "sequence": 5,
    "title": "江上秋月",
    "author": "杨凌",
    "content": [
      "陇雁送乡心，羁情属岁阴。",
      "惊秋黄叶遍，愁暮碧云深。",
      "月色吴江上，风声楚木林。",
      "交亲几重别，归梦并愁侵。"
    ]
  },
  {
    "volume": 291,
    "sequence": 6,
    "title": "阁前双槿",
    "author": "杨凌",
    "content": [
      "群玉开双槿，丹荣对绛纱。",
      "含烟疑出火，隔雨怪舒霞。",
      "向晚争辞蕊，迎朝斗发花。",
      "非关后桃李，为欲继年华。"
    ]
  },
  {
    "volume": 291,
    "sequence": 7,
    "title": "小苑春望宫池柳色",
    "author": "杨凌",
    "content": [
      "上苑闲游早，东风柳色轻。",
      "储胥遥掩映，池水隔微明。",
      "春至条偏弱，寒馀叶未成。",
      "和烟变浓淡，转日异阴晴。",
      "不独芳菲好，还因雨露荣。",
      "行人望攀折，远翠暮愁生。"
    ]
  },
  {
    "volume": 291,
    "sequence": 8,
    "title": "送客往睦州",
    "author": "杨凌",
    "content": [
      "水阔尽南天，孤舟去渺然。",
      "惊秋路傍客，日暮数声蝉。"
    ]
  },
  {
    "volume": 291,
    "sequence": 9,
    "title": "送客之蜀",
    "author": "杨凌",
    "content": [
      "西蜀三千里，巴南水一方。",
      "晓云天际断，夜月峡中长。"
    ]
  },
  {
    "volume": 291,
    "sequence": 10,
    "title": "剡溪看花",
    "author": "杨凌",
    "content": [
      "花落千回舞，莺声百啭歌。",
      "还同异方乐，不奈客愁多。"
    ]
  },
  {
    "volume": 291,
    "sequence": 11,
    "title": "江中风",
    "author": "杨凌",
    "content": [
      "白浪暗江中，南泠路不通。",
      "高樯帆自满，出浦莫呼风。"
    ]
  },
  {
    "volume": 291,
    "sequence": 12,
    "title": "咏破扇",
    "author": "杨凌",
    "content": [
      "粉落空床弃，尘生故箧留。",
      "先来无一半，情断不胜愁。"
    ]
  },
  {
    "volume": 291,
    "sequence": 13,
    "title": "贾客愁",
    "author": "杨凌",
    "content": [
      "山水路悠悠，逢滩即殢留。",
      "西江风未便，何日到荆州。"
    ]
  },
  {
    "volume": 291,
    "sequence": 14,
    "title": "即事寄人",
    "author": "杨凌",
    "content": [
      "中禁鸣钟日欲高，北窗欹枕望频搔。",
      "相思寂寞青苔合，唯有春风啼伯劳。"
    ]
  },
  {
    "volume": 291,
    "sequence": 15,
    "title": "早春雪中",
    "author": "杨凌",
    "content": [
      "新年雨雪少晴时，屡失寻梅看柳期。",
      "乡信忆随回雁早，江春寒带故阴迟。"
    ]
  },
  {
    "volume": 291,
    "sequence": 16,
    "title": "北行留别",
    "author": "杨凌",
    "content": [
      "日日山川烽火频，山河重起旧烟尘。",
      "一生孤负龙泉剑，羞把诗书问故人。"
    ]
  },
  {
    "volume": 291,
    "sequence": 17,
    "title": "秋原野望",
    "author": "杨凌",
    "content": [
      "客雁秋来次第逢，家书频寄两三封。",
      "夕阳天外云归尽，乱见青山无数峰。"
    ]
  },
  {
    "volume": 291,
    "sequence": 18,
    "title": "春霁花萼楼南闻宫莺",
    "author": "杨凌",
    "content": [
      "祥烟瑞气晓来轻，柳变花开共作晴。",
      "黄鸟远啼鳷鹊观，春风流出凤凰城。"
    ]
  },
  {
    "volume": 291,
    "sequence": 19,
    "title": "明妃怨",
    "author": "杨凌",
    "content": [
      "汉国明妃去不还，马驮弦管向阴山。",
      "匣中纵有菱花镜，羞对单于照旧颜。"
    ]
  },
  {
    "volume": 291,
    "sequence": 20,
    "title": "句",
    "author": "杨凌",
    "content": [
      "南园桃李花落尽，春风寂寞摇空枝。",
      "（《诗式》）。"
    ]
  }
]