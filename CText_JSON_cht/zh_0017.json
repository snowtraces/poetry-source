[
  {
    "volume": 17,
    "sequence": 1,
    "title": "樂府雜曲：鼓吹曲辭：朱鷺",
    "author": "張籍",
    "content": [
      "翩翩兮朱鷺，來泛春塘棲綠樹。",
      "羽毛如翦色如染，遠飛欲下雙翅斂。",
      "避人引子入深塹，動處水紋開灩灩。",
      "誰知豪家網爾軀，不如飲啄江海隅。"
    ]
  },
  {
    "volume": 17,
    "sequence": 2,
    "title": "樂府雜曲：鼓吹曲辭：艾如張",
    "author": "李賀",
    "content": [
      "錦襜褕，繡襠襦，強強飲啄哺爾雛。隴東臥穟滿風雨，莫信龍媒隴西去。齊人織網如素空，張在野春平碧中。",
      "網絲漠漠無形影，誤爾觸之傷首紅。艾葉綠花誰翦刻，中藏禍機不可測。"
    ]
  },
  {
    "volume": 17,
    "sequence": 3,
    "title": "樂府雜曲：鼓吹曲辭：上之回",
    "author": "盧照鄰",
    "content": [
      "回中道路險，蕭關烽候多。五營屯北地，萬乘出西河。",
      "單于拜玉璽，天子按雕戈。振旅汾川曲，秋風橫大歌。"
    ]
  },
  {
    "volume": 17,
    "sequence": 4,
    "title": "樂府雜曲：鼓吹曲辭：上之回",
    "author": "李白",
    "content": [
      "三十六離宮，樓臺與天通。閣道步行月，美人愁煙空。",
      "恩疏寵不及，桃李傷春風。淫樂意何極，金輿向回中。",
      "萬乘出黃道，千旗揚彩虹。前軍細柳北，後騎甘泉東。",
      "豈問渭川老，寧邀襄野童。秋暮瑤池宴，歸來樂未窮。"
    ]
  },
  {
    "volume": 17,
    "sequence": 5,
    "title": "樂府雜曲：鼓吹曲辭：上之回",
    "author": "李賀",
    "content": [
      "上之回，大旗喜。懸虹彗，撻鳳尾。劍匣破，舞蛟龍。",
      "蚩尤死，鼓逢逢。天高慶雷齊墜地，地無驚煙海千里。"
    ]
  },
  {
    "volume": 17,
    "sequence": 6,
    "title": "樂府雜曲：鼓吹曲辭：戰城南",
    "author": "盧照鄰",
    "content": [
      "將軍出紫塞，冒頓在烏貪。笳喧雁門北，陣翼龍城南。",
      "雕弓夜宛轉，鐵騎曉參潭。應須駐白日，為待戰方酣。"
    ]
  },
  {
    "volume": 17,
    "sequence": 7,
    "title": "樂府雜曲：鼓吹曲辭：戰城南",
    "author": "李白",
    "content": [
      "去年戰桑幹源，今年戰蔥河道。洗兵條支海上波，放馬天山雪中草。萬里長征戰，三軍盡衰老。",
      "匈奴以殺戮為耕作，古來唯見白骨黃沙田。",
      "秦家築城備胡處，漢家還有烽火燃。",
      "烽火燃不息，征戰無已時。野戰格鬥死，敗馬號鳴向天悲。",
      "烏鳶啄人腸，銜飛上掛枯樹枝。士卒塗草莽，將軍空爾為。",
      "乃知兵者是凶器，聖人不得已而用之。"
    ]
  },
  {
    "volume": 17,
    "sequence": 8,
    "title": "樂府雜曲：鼓吹曲辭：戰城南",
    "author": "劉駕",
    "content": [
      "城南征戰多，城北無饑鴉。白骨馬蹄下，誰言皆有家。",
      "城前水聲苦，倏忽流萬古。莫爭城外地，城裏有閑土。"
    ]
  },
  {
    "volume": 17,
    "sequence": 9,
    "title": "樂府雜曲：鼓吹曲辭：戰城南二首",
    "author": "貫休",
    "content": [
      "萬里桑幹傍，茫茫古蕃壤。將軍貌憔悴，撫劍悲年長。",
      "胡兵尚陵逼，久住亦非強。邯鄲少年輩，個個有伎倆。",
      "拖槍半夜去，雪片大如掌。",
      "磧中有陰兵，戰馬時驚蹶。輕猛李陵心，摧殘蘇武節。",
      "黃金鎖子甲，風吹色如鐵。十載不封侯，茫茫向誰說。"
    ]
  },
  {
    "volume": 17,
    "sequence": 10,
    "title": "樂府雜曲：鼓吹曲辭：巫山高",
    "author": "鄭世翼",
    "content": [
      "巫山淩太清，岧嶢類削成。霏霏暮雨合，靄靄朝雲生。",
      "危峰入鳥道，深谷瀉猿聲。別有幽棲客，淹留攀桂情。"
    ]
  },
  {
    "volume": 17,
    "sequence": 11,
    "title": "樂府雜曲：鼓吹曲辭：巫山高二首",
    "author": "沈佺期",
    "content": [
      "巫山峰十二，環合隱昭回。俯眺琵琶峽，平看雲雨台。",
      "古槎天外倚，瀑水日邊來。何忽啼猿夜，荊王枕席開。",
      "神女向高唐，巫山下夕陽。裴回作行雨，婉孌逐荊王。",
      "電影江前落，雷聲峽外長。霽雲無處所，台館曉蒼蒼。"
    ]
  },
  {
    "volume": 17,
    "sequence": 12,
    "title": "樂府雜曲：鼓吹曲辭：巫山高",
    "author": "盧照鄰",
    "content": [
      "巫山望不極，望望下朝雰。莫辨啼猿樹，徒看神女雲。",
      "驚濤亂水脈，驟雨暗峰文。沾裳即此地，況複遠思君。"
    ]
  },
  {
    "volume": 17,
    "sequence": 13,
    "title": "樂府雜曲：鼓吹曲辭：巫山高",
    "author": "張循之",
    "content": [
      "巫山高不極，遝遝狀奇新。暗穀疑風雨，幽岩若鬼神。",
      "月明三峽曙，潮滿二江春。為問陽臺夕，應知入夢人。"
    ]
  },
  {
    "volume": 17,
    "sequence": 14,
    "title": "樂府雜曲：鼓吹曲辭：巫山高",
    "author": "劉方平",
    "content": [
      "楚國巫山秀，清猿日夜啼。萬重春樹合，十二碧峰齊。",
      "峽出朝雲下，江來暮雨西。陽臺歸路直，不畏向家迷。"
    ]
  },
  {
    "volume": 17,
    "sequence": 15,
    "title": "樂府雜曲：鼓吹曲辭：巫山高",
    "author": "皇甫冉",
    "content": [
      "巫峽見巴東，迢迢半出空。雲藏神女館，雨到楚王宮。",
      "朝暮泉聲落，寒暄樹色同。清猿不可聽，偏在九秋中。"
    ]
  },
  {
    "volume": 17,
    "sequence": 16,
    "title": "樂府雜曲：鼓吹曲辭：巫山高",
    "author": "李端",
    "content": [
      "巫山十二峰，皆在碧虛中。回合雲藏日，霏微雨帶風。",
      "猿聲寒過水，樹色暮連空。愁向高唐望，清秋見楚宮。"
    ]
  },
  {
    "volume": 17,
    "sequence": 17,
    "title": "樂府雜曲：鼓吹曲辭：巫山高",
    "author": "于濆",
    "content": [
      "何山無朝雲，彼雲亦悠揚。何山無暮雨，彼雨亦蒼茫。",
      "宋玉恃才者，憑雲構高唐。自重文賦名，荒淫歸楚襄。",
      "峨峨十二峰，永作妖鬼鄉。"
    ]
  },
  {
    "volume": 17,
    "sequence": 18,
    "title": "樂府雜曲：鼓吹曲辭：巫山高二首",
    "author": "孟郊",
    "content": [
      "巴山上峽重複重，陽臺碧峭十二峰。荊王獵時逢暮雨，夜臥高丘夢神女。輕紅流煙濕豔姿，行雲飛去明星稀。",
      "目極魂斷望不見，猿啼三聲淚沾衣。",
      "見盡數萬里，不聞三聲猿。但飛蕭蕭雨，中有亭亭魂。",
      "千載楚襄恨，遺文宋玉言。至今青冥裏，雲結深閨門。"
    ]
  },
  {
    "volume": 17,
    "sequence": 19,
    "title": "樂府雜曲：鼓吹曲辭：巫山高",
    "author": "李賀",
    "content": [
      "碧叢叢，高插天，大江翻瀾神曳煙。楚魂尋夢風颸然，曉風飛雨生苔錢。瑤姬一去一千年，丁香筇竹啼老猿。",
      "古祠近月蟾桂寒，椒花墜紅濕雲間。"
    ]
  },
  {
    "volume": 17,
    "sequence": 20,
    "title": "樂府雜曲：鼓吹曲辭：巫山高",
    "author": "齊己",
    "content": [
      "巫山高，巫女妖，雨為暮兮雲為朝，楚王憔悴魂欲銷。",
      "秋猿嗥嗥日將夕，紅霞紫煙凝老壁。千岩萬壑花皆坼，但恐芳菲無正色。不知今古行人行，幾人經此無秋情。",
      "雲深廟遠不可覓，十二峰頭插天碧。"
    ]
  },
  {
    "volume": 17,
    "sequence": 21,
    "title": "樂府雜曲：鼓吹曲辭：將進酒",
    "author": "李白",
    "content": [
      "君不見黃河之水天上來，奔流到海不復回。",
      "君不見高堂明鏡悲白髮，朝如青絲暮成雪。",
      "人生得意須盡歡，莫使金尊空對月。天生我材必有用，千金散盡還複來。烹羊宰牛且為樂，會須一飲三百杯。",
      "岑夫子，丹丘生，將進酒，杯莫停。與君歌一曲，請君為我側耳聽。鐘鼓饌玉不足貴，但願長醉不復醒。",
      "古來聖賢皆寂寞，惟有飲者留其名。陳王昔時宴平樂，鬥酒十千恣歡謔。主人何為言少錢，徑須酤取對君酌。",
      "五花馬，千金裘，呼兒將出換美酒，與爾同銷萬古愁。"
    ]
  },
  {
    "volume": 17,
    "sequence": 22,
    "title": "樂府雜曲：鼓吹曲辭：將進酒",
    "author": "元稹",
    "content": [
      "將進酒，將進酒，酒中有毒鴆主父，言之主父傷主母。",
      "母為妾地父妾天，仰天俯地不忍言。佯為僵踣主父前，主父不知加妾鞭。旁人知妾為主說，主將淚洗鞭頭血。",
      "推摧主母牽下堂，扶妾遣升堂上床。將進酒，酒中無毒令主壽，願主回思歸主母，遣妾如此事主父。",
      "妾為此事人偶知，自慚不密方自悲。主今顛倒安置妾，貪天僭地誰不為。"
    ]
  },
  {
    "volume": 17,
    "sequence": 23,
    "title": "樂府雜曲：鼓吹曲辭：將進酒",
    "author": "李賀",
    "content": [
      "琉璃鐘，琥珀濃，小槽酒滴真珠紅。烹龍炮鳳玉脂泣，羅屏繡幕圍香風。吹龍笛，擊鼉鼓，皓齒歌，細腰舞。",
      "況是青春日將暮，桃花亂落如紅雨。勸君終日酩酊醉，酒不到劉伶墳上土。"
    ]
  },
  {
    "volume": 17,
    "sequence": 24,
    "title": "樂府雜曲：鼓吹曲辭：君馬黃",
    "author": "李白",
    "content": [
      "君馬黃，我馬白，馬色雖不同，人心本無隔。",
      "共作遊冶盤，雙行洛陽陌。長劍既照曜，高冠何赩赫。",
      "各有千金裘，俱為五侯客。猛虎落陷阱，壯夫時屈厄。",
      "相知在急難，獨好亦何益。"
    ]
  },
  {
    "volume": 17,
    "sequence": 25,
    "title": "樂府雜曲：鼓吹曲辭：芳樹",
    "author": "沈佺期",
    "content": [
      "何地早芳菲，宛在長門殿。夭桃色若綬，穠李光如練。",
      "啼鳥弄花疏，遊蜂飲香遍。歎息春風起，飄零君不見。"
    ]
  },
  {
    "volume": 17,
    "sequence": 26,
    "title": "樂府雜曲：鼓吹曲辭：芳樹",
    "author": "盧照鄰",
    "content": [
      "芳樹本多奇，年華複在斯。結翠成新幄，開紅滿舊枝。",
      "風歸花曆亂，日度影參差。容色朝朝落，思君君不知。"
    ]
  },
  {
    "volume": 17,
    "sequence": 27,
    "title": "樂府雜曲：鼓吹曲辭：芳樹",
    "author": "徐彥伯",
    "content": [
      "玉花珍簟上，金縷畫屏開。曉月憐箏柱，春風憶鏡臺。",
      "箏柱春風吹曉月，芳樹落花朝暝歇。稿砧刀頭未有時，攀條拭淚坐相思。"
    ]
  },
  {
    "volume": 17,
    "sequence": 28,
    "title": "樂府雜曲：鼓吹曲辭：芳樹",
    "author": "韋應物",
    "content": [
      "迢迢芳園樹，列映清池曲。對此傷人心，還如故時綠。",
      "風條灑餘靄，露葉承新旭。佳人不再攀，下有往來躅。"
    ]
  },
  {
    "volume": 17,
    "sequence": 29,
    "title": "樂府雜曲：鼓吹曲辭：芳樹",
    "author": "元稹",
    "content": [
      "芳樹已寥落，孤英尤可嘉。可憐團團葉，蓋覆深深花。",
      "遊蜂競攢刺，鬥雀亦紛拏。天生細碎物，不愛好光華。",
      "非無殲殄法，念爾有生涯。春雷一聲發，驚燕亦驚蛇。",
      "清池養神蔡，已複長蝦蟆。雨露貴平施，吾其春草芽。"
    ]
  },
  {
    "volume": 17,
    "sequence": 30,
    "title": "樂府雜曲：鼓吹曲辭：芳樹",
    "author": "羅隱",
    "content": [
      "細蕊慢逐風，暖香閑破鼻。青帝固有心，時時動人意。",
      "去年高枝猶壓地，今年低枝已憔悴。",
      "吾所以見造化之權，變通之理。春夏作頭，秋冬為尾。",
      "迴圈反復無窮已。今生長短同一軌，若使威可以制，力可以止，秦皇不肯斂手下沙丘，孟賁不合低頭入蒿裏。",
      "伊人強猛猶如此，顧我勞生何足恃。但願開素袍，傾綠蟻，陶陶兀兀大醉於青冥白晝間。任他上是天，下是地。"
    ]
  },
  {
    "volume": 17,
    "sequence": 31,
    "title": "樂府雜曲：鼓吹曲辭：有所思",
    "author": "沈佺期",
    "content": [
      "君子事行役，再空芳歲期。美人曠延佇，萬里浮雲思。",
      "園槿綻紅豔，郊桑柔綠滋。坐看長夏晚，秋月生羅幃。"
    ]
  },
  {
    "volume": 17,
    "sequence": 32,
    "title": "樂府雜曲：鼓吹曲辭：有所思",
    "author": "李白",
    "content": [
      "我思仙人，乃在碧海之東隅。",
      "海寒多天風，白波連山倒蓬壺。長鯨噴湧不可涉，撫心茫茫淚如珠。西來青鳥東飛去，願寄一書謝麻姑。"
    ]
  },
  {
    "volume": 17,
    "sequence": 33,
    "title": "樂府雜曲：鼓吹曲辭：有所思",
    "author": "孟郊",
    "content": [
      "桔槔烽火晝不滅，客路迢迢信難越。古鎮刀攢萬片霜，寒江浪起千堆雪。此時西去定如何，空使南心遠淒切。"
    ]
  },
  {
    "volume": 17,
    "sequence": 34,
    "title": "樂府雜曲：鼓吹曲辭：有所思",
    "author": "盧仝",
    "content": [
      "當時我醉美人家，美人顏色嬌如花。今日美人棄我去，青樓珠箔天之涯。天涯娟娟常娥月，三五二八盈又缺。",
      "翠眉蟬鬢生別離，一望不見心斷絕。心斷絕，幾千里，夢中醉臥巫山雲，覺來淚滴湘江水。湘江兩岸花木深，美人不見愁人心。含愁更奏綠綺琴，調高弦絕無知音。",
      "美人兮美人，不知為暮雨兮為朝雲，相思一夜梅花發，忽到窗前疑是君。"
    ]
  },
  {
    "volume": 17,
    "sequence": 35,
    "title": "樂府雜曲：鼓吹曲辭：有所思",
    "author": "韋應物",
    "content": [
      "借問江上柳，青青為誰春。空遊昨日地，不見昨日人。",
      "繚繞萬家井，往來車馬塵。莫道無相識，要非心所親。"
    ]
  },
  {
    "volume": 17,
    "sequence": 36,
    "title": "樂府雜曲：鼓吹曲辭：有所思",
    "author": "劉氏雲",
    "content": [
      "朝亦有所思，暮亦有所思。登樓望君處，藹藹浮雲飛。",
      "浮雲遮卻陽關道，向晚誰知妾懷抱。玉井蒼苔春院深，桐花落地無人掃。"
    ]
  },
  {
    "volume": 17,
    "sequence": 37,
    "title": "樂府雜曲：鼓吹曲辭：雉子班",
    "author": "李白",
    "content": [
      "辟邪伎作鼓吹驚，雉子班之奏曲成，喔咿振迅欲飛鳴。",
      "扇錦翼，雄風生，雙雌同飲啄，趫悍誰能爭。",
      "乍向草中耿介死，不求黃金籠下生。",
      "天地至廣大，何惜遂物情。善卷讓天子，務光亦逃名。",
      "所貴曠士懷，朗然合太清。"
    ]
  },
  {
    "volume": 17,
    "sequence": 38,
    "title": "樂府雜曲：鼓吹曲辭：臨高臺",
    "author": "褚亮",
    "content": [
      "高臺暫俯臨，飛翼聳輕音。浮光隨日度，漾影逐波深。",
      "迥瞰周平野，開懷暢遠襟。獨此三休上，還傷千歲心。"
    ]
  },
  {
    "volume": 17,
    "sequence": 39,
    "title": "樂府雜曲：鼓吹曲辭：臨高臺",
    "author": "王勃",
    "content": [
      "臨高臺，高臺迢遞絕浮埃，瑤軒綺構何崔嵬，鸞歌鳳吹清且哀。俯瞰長安道，萋萋禦溝草，斜對甘泉路，蒼蒼茂陵樹。高臺四望同，帝鄉佳氣鬱蔥蔥。紫閣丹樓紛照曜，璧房錦殿相玲瓏。",
      "東彌長樂觀，西指未央宮。赤城映朝日，綠樹搖春風。",
      "旗亭百隊開新市，甲第千甍分戚裏。朱輪翠蓋不勝春，疊樹層楹相對起。複有青樓大道中，繡戶文窗雕綺櫳。",
      "錦衣晝不襞，羅幃夕未空。歌屏朝掩翠，妝鏡晚窺紅。",
      "為吾安寶髻，蛾眉罷花叢。狹路塵間黯將暮，雲間月色明如素。鴛鴦池上兩兩飛，鳳凰樓下雙雙度。",
      "物色正如此，佳期那不顧。銀鞍繡轂盛繁華，可憐今夜宿倡家。倡家少婦不須嚬，東園桃李片時春。",
      "君看舊日高臺處，柏梁銅雀生黃塵。"
    ]
  },
  {
    "volume": 17,
    "sequence": 40,
    "title": "樂府雜曲：鼓吹曲辭：臨高臺",
    "author": "貫休",
    "content": [
      "涼風吹遠念，使我升高台。寧知數片雲，不是舊山來。",
      "故人天一涯，久客殊未回。雁來不得書，空寄聲哀哀。"
    ]
  },
  {
    "volume": 17,
    "sequence": 41,
    "title": "樂府雜曲：鼓吹曲辭：黃雀行",
    "author": "莊南傑",
    "content": [
      "穿屋穿牆不知止，爭樹爭巢入營死。林間公子挾彈弓，一丸致斃花叢裏。小雛黃口未有知，青天不解高高飛。",
      "虞人設網當要路，白日啾嘲禍萬機。"
    ]
  },
  {
    "volume": 17,
    "sequence": 42,
    "title": "樂府雜曲：鼓吹曲辭：釣竿篇",
    "author": "沈佺期",
    "content": [
      "朝日斂紅煙，垂竿向綠川。人疑天上坐，魚似鏡中懸。",
      "避楫時驚透，猜鉤每誤牽。湍危不理轄，潭靜欲留船。",
      "釣玉君徒尚，征金我未賢。為看芳餌下，貪得會無全。"
    ]
  },
  {
    "volume": 17,
    "sequence": 43,
    "title": "樂府雜曲：鼓吹曲辭：凱歌六首",
    "author": "岑參",
    "content": [
      "漢將承恩西破戎，捷書先奏未央宮。",
      "天子預開麟閣待，只今誰數貳師功。",
      "官軍西出過樓蘭，營幕傍臨月窟寒。",
      "蒲海曉霜凝劍尾，蔥山夜雪撲旌竿。",
      "鳴笳擂鼓擁回軍，破國平蕃昔未聞。",
      "大夫鵲印搖邊月，天將龍旗掣海雲。",
      "月落轅門鼓角鳴，千群面縛出蕃城。",
      "洗兵魚海雲迎陣，秣馬龍堆月照營。",
      "蕃軍遙見漢家營，滿谷連山遍哭聲。",
      "萬箭千刀一夜殺，平明流血浸空城。",
      "暮雨旌旗濕未幹，胡塵白草日光寒。",
      "昨夜將軍連曉戰，蕃軍只見馬空鞍。"
    ]
  },
  {
    "volume": 17,
    "sequence": 44,
    "title": "樂府雜曲：鼓吹鐃歌：晉陽武",
    "author": "柳宗元",
    "content": [
      "晉陽武，奮義威。煬之渝，德焉歸。氓畢屠，綏者誰。",
      "皇烈烈，專天機。號以仁，揚其旗。日之升，九土晞。",
      "斥田圻，流洪輝。有其二，翼餘隋。斫梟驁，連熊螭。",
      "枯以肉，勍者羸。後土蕩，玄穹彌。合之育，莽然施。",
      "惟德輔，慶無期。"
    ]
  },
  {
    "volume": 17,
    "sequence": 45,
    "title": "樂府雜曲：鼓吹鐃歌：獸之窮",
    "author": "柳宗元",
    "content": [
      "獸之窮，奔大麓。天厚黃德，狙獷服。",
      "甲之櫜弓，弭矢箙。皇旅靖，敵逾蹙。",
      "自亡其徒，匪予戮。屈rH猛，虔栗栗。",
      "縻以尺組，啖以秩。黎之陽，土茫茫。",
      "富兵戎，盈倉箱。乏者德，莫能享。驅豺兕，授我疆。"
    ]
  },
  {
    "volume": 17,
    "sequence": 46,
    "title": "樂府雜曲：鼓吹鐃歌：戰武牢",
    "author": "柳宗元",
    "content": [
      "戰武牢，動河朔。逆之助，圖掎角。怒鷇麛，抗喬嶽。",
      "翹萌牙，傲霜雹。王謀內定，申掌握。鋪施芟夷，二主縛。憚華戎，廓封略。命之瞢，卑以斫。歸有德，唯先覺。"
    ]
  },
  {
    "volume": 17,
    "sequence": 47,
    "title": "樂府雜曲：鼓吹鐃歌：涇水黃",
    "author": "柳宗元",
    "content": [
      "涇水黃，隴野茫。負太白，騰天狼。有鳥鷙立，羽翼張。",
      "鉤喙決前，鉅趯傍；怒飛饑嘯，翾不可當。老雄死，子複良。巢岐飲渭，肆翱翔。頓地紘，提天綱。",
      "列缺掉幟，招搖耀鋩。鬼神來助，夢嘉祥。腦塗原野，魂飛揚。星辰複，恢一方。"
    ]
  },
  {
    "volume": 17,
    "sequence": 48,
    "title": "樂府雜曲：鼓吹鐃歌：奔鯨沛",
    "author": "柳宗元",
    "content": [
      "奔鯨沛，蕩海垠。吐霓翳日，腥浮雲。帝怒下顧，哀墊昏。授以神柄，推元臣。手援天矛，截修鱗。",
      "披攘蒙霿，開海門。地平水靜，浮天垠。羲和顯耀，乘清氛。赫炎溥暢，融大鈞。"
    ]
  },
  {
    "volume": 17,
    "sequence": 49,
    "title": "樂府雜曲：鼓吹鐃歌：苞枿",
    "author": "柳宗元",
    "content": [
      "苞枿ba矣，惟根之蟠。彌巴蔽荊，負南極以安。",
      "曰我舊梁氏，輯綏艱難。江漢之阻，都邑固以完。",
      "聖人作，神武用，有臣勇智，奮不以眾。投跡死地，謀猷縱。化敵為家，慮則中。浩浩海裔，不威而同。",
      "系縲降王，定厥功。澶漫萬里，宣唐風。蠻夷九譯，咸來從。凱旋金奏，象形容。震赫萬國，罔不龔。"
    ]
  },
  {
    "volume": 17,
    "sequence": 50,
    "title": "樂府雜曲：鼓吹鐃歌：河右平",
    "author": "柳宗元",
    "content": [
      "河右澶漫，頑為之魁。王師如雷震，昆侖以頹。",
      "上聾下聰，驁不可回。助仇抗有德，惟人之災。",
      "乃潰乃奮，執縛歸厥命。萬室蒙其仁，一夫則病。",
      "濡以鴻澤，皇之聖。威畏德懷，功以定。順之於理，物咸遂厥性。"
    ]
  },
  {
    "volume": 17,
    "sequence": 51,
    "title": "樂府雜曲：鼓吹鐃歌：鐵山碎",
    "author": "柳宗元",
    "content": [
      "鐵山碎，大漠舒。二虜勁，連穹廬。背北海，專坤隅。",
      "歲來侵邊，或傅於都。天子命元帥，奮其雄圖。",
      "破定襄，降魁渠。窮竟窟宅，斥餘吾。百蠻破膽，邊氓蘇。威武輝耀，明鬼區。利澤彌萬祀，功不可逾。",
      "官臣拜手，惟帝之謨。"
    ]
  },
  {
    "volume": 17,
    "sequence": 52,
    "title": "樂府雜曲：鼓吹鐃歌：靖本邦",
    "author": "柳宗元",
    "content": [
      "本邦伊晉，惟時不靖。根柢之搖，枝葉攸病。",
      "守臣不任，勩於神聖。惟鉞之興，翦焉則定。",
      "洪惟我理，式和以敬。群頑既夷，庶績咸正。",
      "皇謨載大，惟人之慶。"
    ]
  },
  {
    "volume": 17,
    "sequence": 53,
    "title": "樂府雜曲：鼓吹鐃歌：吐谷渾",
    "author": "柳宗元",
    "content": [
      "吐谷渾盛強，背西海以誇。歲侵擾我疆，退匿險且遐。",
      "帝謂神武師，往征靖皇家。烈烈旆其旗，熊虎雜龍蛇。",
      "王旅千萬人，銜枚默無嘩。束刃逾山徼，張翼縱漠沙。",
      "一舉刈膻腥，屍骸積如麻。除惡務本根，況敢遺萌芽。",
      "洋洋西海水，威命窮天涯。系虜來王都，犒樂窮休嘉。",
      "登高望還師，竟野如春華。行者靡不歸，親戚讙要遮。",
      "凱旋獻清廟，萬國思無邪。"
    ]
  },
  {
    "volume": 17,
    "sequence": 54,
    "title": "樂府雜曲：鼓吹鐃歌：高昌",
    "author": "柳宗元",
    "content": [
      "麹氏雄西北，別絕臣外區。既恃遠且險，縱傲不我虞。",
      "烈烈王者師，熊螭以為徒。龍旗翻海浪，馹騎馳坤隅。",
      "賁育搏嬰兒，一掃不復餘。平沙際天極，但見黃雲驅。",
      "臣靖執長纓，智勇伏囚拘。文皇南面坐，夷狄千群趨。",
      "咸稱天子神，往古不得俱。獻號天可汗，以覆我國都。",
      "兵戎不交害，各保性與軀。"
    ]
  },
  {
    "volume": 17,
    "sequence": 55,
    "title": "樂府雜曲：鼓吹鐃歌：東蠻",
    "author": "柳宗元",
    "content": [
      "東蠻有謝氏，冠帶理海中。已言我異世，雖聖莫能通。",
      "王卒如飛翰，鵬鶱駭群龍。轟然自天墜，乃信神武功。",
      "系虜君臣人，累累來自東。無思不服從，唐業如山崇。",
      "百辟拜稽首，咸願圖形容。如周王會書，永永傳無窮。",
      "睢盱萬狀乖，咿嗢九譯重。廣輪撫四海，浩浩知皇風。",
      "歌詩鐃鼓間，以壯我元戎。"
    ]
  }
]