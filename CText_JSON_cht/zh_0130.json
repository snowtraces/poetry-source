[
  {
    "volume": 130,
    "sequence": 1,
    "title": "古遊俠呈軍中諸將",
    "author": "崔顥",
    "content": [
      "少年負膽氣，好勇複知機。仗劍出門去，孤城逢合圍。",
      "殺人遼水上，走馬漁陽歸。錯落金鎖甲，蒙茸貂鼠衣。",
      "還家行且獵，弓矢速如飛。地迥鷹犬疾，草深狐兔肥。",
      "腰間帶兩綬，轉盼生光輝。顧謂今日戰，何如隨建威。"
    ]
  },
  {
    "volume": 130,
    "sequence": 2,
    "title": "贈輕車",
    "author": "崔顥",
    "content": [
      "悠悠遠行歸，經春涉長道。幽冀桑始青，洛陽蠶欲老。",
      "憶昨戎馬地，別時心草草。烽火從北來，邊城閉常早。",
      "平生少相遇，未得展懷抱。今日杯酒間，見君交情好。"
    ]
  },
  {
    "volume": 130,
    "sequence": 3,
    "title": "贈王威古",
    "author": "崔顥",
    "content": [
      "三十羽林將，出身常事邊。春風吹淺草，獵騎何翩翩。",
      "插羽兩相顧，鳴弓新上弦。射麋入深谷，飲馬投荒泉。",
      "馬上共傾酒，野中聊割鮮。相看未及飲，雜虜寇幽燕。",
      "烽火去不息，胡塵高際天。長驅救東北，戰解城亦全。",
      "報國行赴難，古來皆共然。"
    ]
  },
  {
    "volume": 130,
    "sequence": 4,
    "title": "贈懷一上人",
    "author": "崔顥",
    "content": [
      "法師東南秀，世實豪家子。削髮十二年，誦經峨眉裏。",
      "自此照群蒙，卓然為道雄。觀生盡入妄，悟有皆成空。",
      "淨體無眾染，苦心歸妙宗。一朝敕書至，召入承明宮。",
      "說法金殿裏，焚香清禁中。傳燈遍都邑，杖錫游王公。",
      "天子揖妙道，群僚趨下風。我法本無著，時來出林壑。",
      "因心得化城，隨病皆與藥。上啟黃屋心，下除蒼生縛。",
      "一從入君門，說法無朝昏。帝作轉輪王，師為持戒尊。",
      "軒風灑甘露，佛雨生慈根。但有滅度理，而生開濟恩。",
      "複聞江海曲，好殺成風俗。帝曰我上人，為除膻腥欲。",
      "是日發西秦，東南至蘄春。風將衡桂接，地與吳楚鄰。",
      "舊少清信士，實多漁獵人。一聞吾師至，舍網江湖濱。",
      "作禮懺前惡，潔誠期後因。因成日既久，事濟身不守。",
      "更出淮楚間，複來荊河口。荊河馬卿岑，茲地近道林。",
      "入講鳥常狎，坐禪獸不侵。都非緣未盡，曾是教所任。",
      "故我一來事，永承微妙音。竹房見衣缽，松宇清身心。",
      "早悔業至淺，晚成計可尋。善哉遠公義，清淨如黃金。"
    ]
  },
  {
    "volume": 130,
    "sequence": 5,
    "title": "遊天竺寺",
    "author": "崔顥",
    "content": [
      "晨登天竺山，山殿朝陽曉。厓泉爭噴薄，江岫相縈繞。",
      "直上孤頂高，平看眾峰小。南州十二月，地暖冰雪少。",
      "青翠滿寒山，藤蘿覆冬沼。花龕瀑布側，青壁石林杪。",
      "鳴鐘集人天，施飯聚猿鳥。洗意歸清淨，澄心悟空了。",
      "始知世上人，萬物一何擾。"
    ]
  },
  {
    "volume": 130,
    "sequence": 6,
    "title": "入若耶溪",
    "author": "崔顥",
    "content": [
      "輕舟去何疾，已到雲林境。起坐魚鳥間，動搖山水影。",
      "岩中響自答，溪裏言彌靜。事事令人幽，停橈向餘景。"
    ]
  },
  {
    "volume": 130,
    "sequence": 7,
    "title": "雜詩",
    "author": "崔顥",
    "content": [
      "可憐青銅鏡，掛在白玉堂。玉堂有美女，嬌弄明月光。",
      "羅袖拂金鵲，彩屏點紅妝。妝罷含情坐，春風桃李香。"
    ]
  },
  {
    "volume": 130,
    "sequence": 8,
    "title": "結定襄郡獄效陶體",
    "author": "崔顥",
    "content": [
      "我在河東時，使往定襄裏。定襄諸小兒，爭訟紛城市。",
      "長老莫敢言，太守不能理。謗書盈幾案，文墨相填委。",
      "牽引肆中翁，追呼田家子。我來折此獄，五聽辨疑似。",
      "小大必以情，未嘗施鞭棰。是時三月暮，遍野農桑起。",
      "裏巷鳴春鳩，田園引流水。此鄉多雜俗，戎夏殊音旨。",
      "顧問邊塞人，勞情曷雲已。"
    ]
  },
  {
    "volume": 130,
    "sequence": 9,
    "title": "長安道",
    "author": "崔顥",
    "content": [
      "長安甲第高入雲，誰家居住霍將軍。日晚朝回擁賓從，路傍揖拜何紛紛。莫言炙手手可熱，須臾火盡灰亦滅。",
      "莫言貧賤即可欺，人生富貴自有時。一朝天子賜顏色，世上悠悠應始知。"
    ]
  },
  {
    "volume": 130,
    "sequence": 10,
    "title": "行路難",
    "author": "崔顥",
    "content": [
      "君不見建章宮中金明枝，萬萬長條拂地垂。",
      "二月三月花如霰，九重幽深君不見。豔彩朝含四寶宮，香風旦入朝雲殿。漢家宮女春未闌，愛此芳香朝暮看。",
      "看來看去心不忘，攀折將安鏡臺上。雙雙素手剪不成，兩兩紅妝笑相向。建章昨夜起春風，一花飛落長信宮。",
      "長信麗人見花泣，憶此珍樹何嗟及。我昔初在昭陽時，朝攀暮折登玉墀。只言歲歲長相對，不悟今朝遙相思。"
    ]
  },
  {
    "volume": 130,
    "sequence": 11,
    "title": "孟門行",
    "author": "崔顥",
    "content": [
      "黃雀銜黃花，翩翩傍簷隙。本擬報君恩，如何反彈射。",
      "金罍美酒滿座春，平原愛才多眾賓。滿堂儘是忠義士，何意得有讒諛人。諛言反復那可道，能令君心不自保。",
      "北園新栽桃李枝，根株未固何轉移。成陰結實君自取，若問傍人那得知。"
    ]
  },
  {
    "volume": 130,
    "sequence": 12,
    "title": "渭城少年行",
    "author": "崔顥",
    "content": [
      "洛陽三月梨花飛，秦地行人春憶歸。揚鞭走馬城南陌，朝逢驛使秦川客。驛使前日發章台，傳道長安春早來。",
      "棠梨宮中燕初至，葡萄館裏花正開。念此使人歸更早，三月便達長安道。長安道上春可憐，搖風蕩日曲江邊。",
      "萬戶樓臺臨渭水，五陵花柳滿秦川。秦川寒食盛繁華，遊子春來不見家。鬥雞下杜塵初合，走馬章台日半斜。",
      "章台帝城稱貴裏，青樓日晚歌鐘起。貴裏豪家白馬驕，五陵年少不相饒。雙雙挾彈來金市，兩兩鳴鞭上渭橋。",
      "渭城橋頭酒新熟，金鞍白馬誰家宿。可憐錦瑟箏琵琶，玉壺清酒就倡家。小婦春來不解羞，嬌歌一曲楊柳花。"
    ]
  },
  {
    "volume": 130,
    "sequence": 13,
    "title": "盧姬篇",
    "author": "崔顥",
    "content": [
      "盧姬少小魏王家，綠鬢紅唇桃李花。魏王綺樓十二重，水晶簾箔繡芙蓉。白玉欄幹金作柱，樓上朝朝學歌舞。",
      "前堂後堂羅袖人，南窗北窗花發春。翠幌珠簾鬥絲管，一彈一奏雲欲斷。君王日晚下朝歸，鳴環佩玉生光輝。",
      "人生今日得嬌貴，誰道盧姬身細微。"
    ]
  },
  {
    "volume": 130,
    "sequence": 14,
    "title": "江畔老人愁",
    "author": "崔顥",
    "content": [
      "江南年少十八九，乘舟欲渡青溪口。青溪口邊一老翁，鬢眉皓白已衰朽。自言家代仕梁陳，垂朱拖紫三十人。",
      "兩朝出將複入相，五世疊鼓乘朱輪。父兄三葉皆尚主，子女四代為妃嬪。南山賜田接御苑，北宮甲第連紫宸。",
      "直言榮華未休歇，不覺山崩海將竭。兵戈亂入建康城，煙火連燒未央闕。衣冠士子陷鋒刃，良將名臣盡埋沒。",
      "山川改易失市朝，衢路縱橫填白骨。老人此時尚少年，脫身走得投海邊。罷兵歲餘未敢出，去鄉三載方來旋。",
      "蓬蒿忘卻五城宅，草木不識青溪田。雖然得歸到鄉土，零丁貧賤長辛苦。采樵屢入曆陽山，刈稻常過新林浦。",
      "少年欲知老人歲，豈知今年一百五。君今少壯我已衰，我昔少年君不睹。人生貴賤各有時，莫見羸老相輕欺。",
      "感君相問為君說，說罷不覺令人悲。"
    ]
  },
  {
    "volume": 130,
    "sequence": 15,
    "title": "邯鄲宮人怨",
    "author": "崔顥",
    "content": [
      "邯鄲陌上三月春，暮行逢見一婦人。自言鄉里本燕趙，少小隨家西入秦。母兄憐愛無儔侶，五歲名為阿嬌女。",
      "七歲豐茸好顏色，八歲黠惠能言語。十三兄弟教詩書，十五青樓學歌舞。我家青樓臨道傍，紗窗綺幔暗聞香。",
      "日暮笙歌君駐馬，春日妝梳妾斷腸。不用城南使君婿，本求三十侍中郎。何知漢帝好容色，玉輦攜登歸建章。",
      "建章宮殿不知數，萬戶千門深且長。百堵塗椒接青瑣，九華閣道連洞房。水晶簾箔雲母扇，琉璃窗牖玳瑁床。",
      "歲歲年年奉歡宴，嬌貴榮華誰不羨。恩情莫比陳皇后，寵愛全勝趙飛燕。瑤房侍寢世莫知，金屋更衣人不見。",
      "誰言一朝複一日，君王棄世市朝變。宮車出葬茂陵田，賤妾獨留長信殿。一朝太子升至尊，宮中人事如掌翻。",
      "同時侍女見讒毀，後來新人莫敢言。兄弟印綬皆被奪，昔年賞賜不復存。一旦放歸舊鄉里，乘車垂淚還入門。",
      "父母湣我曾富貴，嫁與西舍金王孫。念此翻覆複何道，百年盛衰誰能保。憶昨尚如春日花，悲今已作秋時草。",
      "少年去去莫停鞭，人生萬事由上天。非我今日獨如此，古今歇薄皆共然。"
    ]
  },
  {
    "volume": 130,
    "sequence": 16,
    "title": "川上女",
    "author": "崔顥",
    "content": [
      "川上女，晚妝鮮，日落青渚試輕楫。汀長花滿正回船，暮來浪起風轉緊。自言此去橫塘近，綠江無伴夜獨行，獨行心緒愁無盡。"
    ]
  },
  {
    "volume": 130,
    "sequence": 17,
    "title": "雁門胡人歌",
    "author": "崔顥",
    "content": [
      "高山代郡東接燕，雁門胡人家近邊。解放胡鷹逐塞鳥，能將代馬獵秋田。山頭野火寒多燒，雨裏孤峰濕作煙。",
      "聞道遼西無鬥戰，時時醉向酒家眠。"
    ]
  },
  {
    "volume": 130,
    "sequence": 18,
    "title": "代閨人答輕薄少年",
    "author": "崔顥",
    "content": [
      "妾家近隔鳳凰池，粉壁紗窗楊柳垂。本期漢代金吾婿，誤嫁長安遊俠兒。兒家夫婿多輕薄，借客探丸重然諾。",
      "平明挾彈入新豐，日晚揮鞭出長樂。青絲白馬冶遊園，能使行人駐馬看。自矜陌上繁華盛，不念閨中花鳥闌。",
      "花間陌上春將晚，走馬鬥雞猶未返。三時出望無消息，一去那知行近遠。桃李花開覆井欄，朱樓落日捲簾看。",
      "愁來欲奏相思曲，抱得秦箏不忍彈。"
    ]
  },
  {
    "volume": 130,
    "sequence": 19,
    "title": "七夕",
    "author": "崔顥",
    "content": [
      "長安城中月如練，家家此夜持針線。仙裙玉佩空自知，天上人間不相見。長信深陰夜轉幽，瑤階金閣數螢流。",
      "班姬此夕愁無限，河漢三更看鬥牛。"
    ]
  },
  {
    "volume": 130,
    "sequence": 20,
    "title": "長門怨",
    "author": "崔顥",
    "content": [
      "君王寵初歇，棄妾長門宮。紫殿青苔滿，高樓明月空。",
      "夜愁生枕席，春意罷簾櫳。泣盡無人問，容華落鏡中。"
    ]
  },
  {
    "volume": 130,
    "sequence": 21,
    "title": "王家少婦",
    "author": "崔顥",
    "content": [
      "十五嫁王昌，盈盈入畫堂。自矜年最少，複倚婿為郎。",
      "舞愛前溪綠，歌憐子夜長。閑來鬥百草，度日不成妝。"
    ]
  },
  {
    "volume": 130,
    "sequence": 22,
    "title": "岐王席觀妓",
    "author": "崔顥",
    "content": [
      "二月春來半，宮中日漸長。柳垂金屋暖，花發玉樓香。",
      "拂匣先臨鏡，調笙更炙簧。還將歌舞態，只擬奉君王。"
    ]
  },
  {
    "volume": 130,
    "sequence": 23,
    "title": "上巳",
    "author": "崔顥",
    "content": [
      "巳日帝城春，傾都祓禊晨。停車須傍水，奏樂要驚塵。",
      "弱柳障行騎，浮橋擁看人。猶言日尚早，更向九龍津。"
    ]
  },
  {
    "volume": 130,
    "sequence": 24,
    "title": "贈梁州張都督",
    "author": "崔顥",
    "content": [
      "聞君為漢將，虜騎罷南侵。出塞清沙漠，還家拜羽林。",
      "風霜臣節苦，歲月主恩深。為語西河使，知余報國心。"
    ]
  },
  {
    "volume": 130,
    "sequence": 25,
    "title": "贈盧八象",
    "author": "崔顥",
    "content": [
      "客從巴水渡，傳爾溯行舟。是日風波霽，高堂雨半收。",
      "青山滿蜀道，綠水向荊州。不作書相問，誰能慰別愁。"
    ]
  },
  {
    "volume": 130,
    "sequence": 26,
    "title": "題潼關樓",
    "author": "崔顥",
    "content": [
      "客行逢雨霽，歇馬上津樓。山勢雄三輔，關門扼九州。",
      "川從陝路去，河繞華陰流。向晚登臨處，風煙萬里愁。"
    ]
  },
  {
    "volume": 130,
    "sequence": 27,
    "title": "題沈隱侯八詠樓",
    "author": "崔顥",
    "content": [
      "梁日東陽守，為樓望越中。綠窗明月在，青史古人空。",
      "江靜聞山狖，川長數塞鴻。登臨白雲晚，流恨此遺風。"
    ]
  },
  {
    "volume": 130,
    "sequence": 28,
    "title": "晚入汴水",
    "author": "崔顥",
    "content": [
      "昨晚南行楚，今朝北溯河。客愁能幾日，鄉路漸無多。",
      "晴景搖津樹，春風起棹歌。長淮亦已盡，寧複畏潮波。"
    ]
  },
  {
    "volume": 130,
    "sequence": 29,
    "title": "發錦沙村",
    "author": "崔顥",
    "content": [
      "北上途未半，南行歲已闌。孤舟下建德，江水入新安。",
      "海近山常雨，溪深地早寒。行行泊不可，須及子陵灘。"
    ]
  },
  {
    "volume": 130,
    "sequence": 30,
    "title": "送單于裴都護赴西河",
    "author": "崔顥",
    "content": [
      "征馬去翩翩，城秋月正圓。單于莫近塞，都護欲臨邊。",
      "漢驛通煙火，胡沙乏井泉。功成須獻捷，未必去經年。"
    ]
  },
  {
    "volume": 130,
    "sequence": 31,
    "title": "黃鶴樓",
    "author": "崔顥",
    "content": [
      "昔人已乘白雲去，此地空餘黃鶴樓。黃鶴一去不復返，白雲千載空悠悠。晴川歷歷漢陽樹，春草萋萋鸚鵡洲。",
      "日暮鄉關何處是，煙波江上使人愁。"
    ]
  },
  {
    "volume": 130,
    "sequence": 32,
    "title": "行經華陰",
    "author": "崔顥",
    "content": [
      "岧嶢太華俯咸京，天外三峰削不成。武帝祠前雲欲散，仙人掌上雨初晴。河山北枕秦關險，驛樹西連漢畤平。",
      "借問路傍名利客，無如此處學長生。"
    ]
  },
  {
    "volume": 130,
    "sequence": 33,
    "title": "相逢行",
    "author": "崔顥",
    "content": [
      "妾年初二八，家住洛橋頭。玉戶臨馳道，朱門近禦溝。",
      "使君何假問，夫婿大長秋。女弟新承寵，諸兄近拜侯。",
      "春生百子殿，花發五城樓。出入千門裏，年年樂未休。"
    ]
  },
  {
    "volume": 130,
    "sequence": 34,
    "title": "遼西作",
    "author": "崔顥",
    "content": [
      "燕郊芳歲晚，殘雪凍邊城。四月青草合，遼陽春水生。",
      "胡人正牧馬，漢將日徵兵。露重寶刀濕，沙虛金鼓鳴。",
      "寒衣著已盡，春服與誰成。寄語洛陽使，為傳邊塞情。"
    ]
  },
  {
    "volume": 130,
    "sequence": 35,
    "title": "奉和許給事夜直簡諸公",
    "author": "崔顥",
    "content": [
      "西掖黃樞近，東曹紫禁連。地因才子拜，人用省郎遷。",
      "夜直千門靜，河明萬象懸。建章宵漏急，閶闔曉鐘傳。",
      "寵列貂蟬位，恩深侍從年。九重初起草，五夜即成篇。",
      "顧己無官次，循涯但自憐。遠陪蘭署作，空此仰神仙。"
    ]
  },
  {
    "volume": 130,
    "sequence": 36,
    "title": "舟行入剡",
    "author": "崔顥",
    "content": [
      "鳴棹下東陽，回舟入剡鄉。青山行不盡，綠水去何長。",
      "地氣秋仍濕，江風晚漸涼。山梅猶作雨，溪橘未知霜。",
      "謝客文逾盛，林公未可忘。多慚越中好，流恨閱時芳。"
    ]
  },
  {
    "volume": 130,
    "sequence": 37,
    "title": "澄水如鑒",
    "author": "崔顥",
    "content": [
      "聖賢將立喻，上善貯情深。潔白依全德，澄清有片心。",
      "澆浮知不撓，濫濁固難侵。方寸懸高鑒，生涯詎陸沉。",
      "對泉能自誡，如鏡靜相臨。廉慎傳家政，流芳合古今。"
    ]
  },
  {
    "volume": 130,
    "sequence": 38,
    "title": "長幹曲四首",
    "author": "崔顥",
    "content": [
      "君家何處住，妾住在橫塘。停船暫借問，或恐是同鄉。",
      "家臨九江水，來去九江側。同是長幹人，自小不相識。",
      "下渚多風浪，蓮舟漸覺稀。那能不相待，獨自逆潮歸。",
      "三江潮水急，五湖風浪湧。由來花性輕，莫畏蓮舟重。"
    ]
  },
  {
    "volume": 130,
    "sequence": 39,
    "title": "維揚送友還蘇州",
    "author": "崔顥",
    "content": [
      "長安南下幾程途，得到邗溝吊綠蕪。",
      "渚畔鱸魚舟上釣，羨君歸老向東吳。"
    ]
  }
]