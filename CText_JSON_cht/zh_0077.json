[
  {
    "volume": 77,
    "sequence": 1,
    "title": "夏日游德州贈高四",
    "author": "駱賓王",
    "content": [
      "日觀鄰全趙，星臨俯舊吳。鬲津開巨浸，稽阜鎮名都。",
      "紫雲浮劍匣，青山孕寶符。封疆恢霸道，問鼎競雄圖。",
      "神光包四大，皇威震八區。風煙通地軸，星象正天樞。",
      "天樞限南北，地軸殊鄉國。辟門通舜賓，比屋封堯德。",
      "言謝垂鉤隱，來參負鼎職。天子不見知，群公詎相識。",
      "未展從東駿，空戢圖南翼。時命欲何言，撫膺長歎息。",
      "歎息將如何，遊人意氣多。白雪梁山曲，寒風易水歌。",
      "泣魏傷吳起，思趙切廉頗。淒斷韓王劍，生死翟公羅。",
      "羅悲翟公意，劍負韓王氣。驕餌去易論，忌途良可畏。",
      "夙昔懷江海，平生混涇渭。千載契風雲，一言忘賤貴。",
      "去去訪林泉，空穀有遺賢。言投爵裏刺，來泛野人船。",
      "締交君贈縞，投分我忘筌。成風郢匠斫，流水伯牙弦。",
      "牙弦忘道術，漳濱恣閒逸。聊安張蔚廬，詎掃陳蕃室。",
      "虛室狎招尋，敬愛混浮沉。一諾黃金信，三複白珪心。",
      "霜松貞雅節，月桂朗沖襟。靈台萬頃浚，學府九流深。",
      "談玄明毀璧，拾紫陋籝金。鷺濤開碧海，鳳彩綴詞林。",
      "林虛星華映，水澈霞光淨。霞水兩分紅，川源四望通。",
      "霧卷天山靜，煙銷太史空。鳥聲流向薄，蝶影亂芳叢。",
      "柳陰低槧水，荷氣上熏風。風月芳菲節，物華紛可悅。",
      "將歡促席賞，遽爾又歸別。積水帶吳門，通波連禹穴。",
      "贈言雖欲盡，機心庶應絕。潘岳本自閑，梁鴻不因熱。",
      "一瓢欣狎道，三月聊棲拙。棲拙隱金華，狎道訪仙查。",
      "放曠愚公穀，消散野人家。一頃南山豆，五色東陵瓜。",
      "野衣裁薜葉，山酒酌藤花。白雲離望遠，青溪隱路賒。",
      "儻憶幽岩桂，猶冀折疏麻。"
    ]
  },
  {
    "volume": 77,
    "sequence": 2,
    "title": "在江南贈宋五之問",
    "author": "駱賓王",
    "content": [
      "井絡雙源浚，潯陽九派長。淪波通地穴，輸委下歸塘。",
      "別島籠朝蜃，連洲擁夕漲。韞珠澄積潤，讓璧動浮光。",
      "浮光凝折水，積潤疏圓沚。玉輪涵地開，劍閣連星起。",
      "風煙標迥秀，英靈信多美。懷德踐遺芳，端操慚謀己。",
      "謀己謬觀光，牽跡強悽惶。揆拙迷三省，勞生昧兩忘。",
      "彈隨空被笑，獻楚自多傷。一朝殊默語，千里易炎涼。",
      "炎涼幾遷貿，川陸疲臻湊。積水架吳濤，連山橫楚岫。",
      "風月雖殊昔，星河猶是舊。姑蘇望南浦，邯鄲通北走。",
      "北走平生親，南浦別離津。瀟湘一超忽，洞庭多苦辛。",
      "秋江無綠芷，寒汀有白蘋。采之將何遺，故人漳水濱。",
      "漳濱已遼遠，江潭未旋返。為聽短歌行，當想長洲苑。",
      "露金熏菊岸，風佩搖蘭阪。蟬鳴稻葉秋，雁起蘆花晚。",
      "晚秋雲日明，亭皋風霧清。獨負平生氣，重牽搖落情。",
      "占星非聚德，夢月詎懸名。寂寥傷楚奏，淒斷泣秦聲。",
      "秦聲懷舊裏，楚奏悲無已。郢路少知音，叢台富奇士。",
      "溫輝淩愛日，壯氣驚寒水。一顧重風雲，三冬足文史。",
      "文史盛紛綸，京洛多風塵。猶輕五車富，未重一囊貧。",
      "李仙非易托，蘇鬼尚難因。不惜勞歌盡，誰為聽陽春。"
    ]
  },
  {
    "volume": 77,
    "sequence": 3,
    "title": "晚憩田家",
    "author": "駱賓王",
    "content": [
      "轉蓬勞遠役，披薜下田家。山形類九折，水勢急三巴。",
      "懸樑接斷岸，澀路擁崩查。霧岩淪曉魄，風漵漲寒沙。",
      "心跡一朝舛，關山萬里賒。龍章徒表越，閩俗本殊華。",
      "旅行悲泛梗，離贈折疏麻。唯有寒潭菊，獨似故園花。"
    ]
  },
  {
    "volume": 77,
    "sequence": 4,
    "title": "出石門",
    "author": "駱賓王",
    "content": [
      "層岩遠接天，絕嶺上棲煙。松低輕蓋偃，藤細弱絲懸。",
      "石明如掛鏡，苔分似列錢。暫策為龍杖，何處得神仙。"
    ]
  },
  {
    "volume": 77,
    "sequence": 5,
    "title": "至分陝",
    "author": "駱賓王",
    "content": [
      "陝西開勝壤，召南分沃疇。列樹巢維鵲，平渚下睢鳩。",
      "憩棠疑勿剪，曳葛似攀樛。至今王化美，非獨在隆周。"
    ]
  },
  {
    "volume": 77,
    "sequence": 6,
    "title": "寓居洛濱對雪憶謝二",
    "author": "駱賓王",
    "content": [
      "旅思眇難裁，沖飆恨易哀。曠望洛川晚，飄颻瑞雪來。",
      "積彩明書幌，流韻繞琴台。色奪迎仙羽，花避犯霜梅。",
      "謝庭賞方逸，袁扉掩未開。高人儻有訪，興盡詎須回。"
    ]
  },
  {
    "volume": 77,
    "sequence": 7,
    "title": "北眺舂陵",
    "author": "駱賓王",
    "content": [
      "攬轡疲宵邁，驅馬倦晨興。既出封泥穀，還過避雨陵。",
      "山行明照上，溪宿密雲蒸。登高徒欲賦，詞殫獨撫膺。"
    ]
  },
  {
    "volume": 77,
    "sequence": 8,
    "title": "夏日遊目聊作",
    "author": "駱賓王",
    "content": [
      "暫屏囂塵累，言尋物外情。致逸心逾默，神幽體自輕。",
      "浦夏荷香滿，田秋麥氣清。詎假滄浪上，將濯楚臣纓。"
    ]
  },
  {
    "volume": 77,
    "sequence": 9,
    "title": "同崔駙馬曉初登樓思京",
    "author": "駱賓王",
    "content": [
      "麗譙通四望，繁憂起萬端。綺疏低晚魄，鏤檻肅初寒。",
      "白雲鄉思遠，黃圖歸路難。唯餘西向笑，暫似當長安。"
    ]
  },
  {
    "volume": 77,
    "sequence": 10,
    "title": "月夜有懷簡諸同病",
    "author": "駱賓王",
    "content": [
      "閒庭落景盡，疏簾夜月通。山靈響似應，水淨望如空。",
      "棲枝猶繞鵲，遵渚未來鴻。可歎高樓婦，悲思杳難終。"
    ]
  },
  {
    "volume": 77,
    "sequence": 11,
    "title": "敘寄員半千",
    "author": "駱賓王",
    "content": [
      "薄宦三河道，自負十餘年。不應驚若厲，只為直如弦。",
      "坐曆山川險，籲嗟陵穀遷。長吟空抱膝，短翮詎沖天。",
      "魂歸滄海上，望斷白雲前。釣名勞拾紫，隱跡自談玄。",
      "不學多能聖，徒思鴻寶仙。斯志良難已，此道豈徒然。",
      "嗟為刀筆吏，恥從繩墨牽。岐路情雖狎，人倫地本偏。",
      "長揖謝時事，獨往訪林泉。寄言二三子，生死不來旋。"
    ]
  },
  {
    "volume": 77,
    "sequence": 12,
    "title": "詠懷古意上裴侍郎",
    "author": "駱賓王",
    "content": [
      "三十二餘罷，鬢是潘安仁。四十九仍入，年非朱買臣。",
      "縱橫愁系越，坎壈倦游秦。出籠窮短翮，委轍涸枯鱗。",
      "窮經不沾用，彈鋏欲誰申。天子未驅策，歲月幾沉淪。",
      "輕生長慷慨，效死獨殷勤。徒歌易水客，空老渭川人。",
      "一得視邊塞，萬里何苦辛。劍匣胡霜影，弓開漢月輪。",
      "金刀動秋色，鐵騎想風塵。為國堅誠款，捐軀忘賤貧。",
      "勒功思比憲，決略暗欺陳。若不犯霜雪，虛擲玉京春。"
    ]
  },
  {
    "volume": 77,
    "sequence": 13,
    "title": "春夜韋明府宅宴得春字",
    "author": "駱賓王",
    "content": [
      "酌桂陶芳夜，披薜嘯幽人。雅琴馴魯雉，清歌落範塵。",
      "宿雲低迥蓋，殘月上虛輪。幸此承恩洽，聊當故鄉春。"
    ]
  },
  {
    "volume": 77,
    "sequence": 14,
    "title": "過張平子墓",
    "author": "駱賓王",
    "content": [
      "西鄂該通理，南陽擅德音。玉卮浮藻麗，銅渾積思深。",
      "忽懷今日昔，非複昔時今。日落豐碑暗，風來古木吟。",
      "惟歎窮泉下，終鬱羨魚心。"
    ]
  },
  {
    "volume": 77,
    "sequence": 15,
    "title": "從軍中行路難二首",
    "author": "駱賓王",
    "content": [
      "君不見封狐雄虺自成群，馮深負固結妖氛。",
      "玉璽分兵征惡少，金壇受律動將軍。將軍擁旄宣廟略，戰士橫行靜夷落。長驅一息背銅梁，直指三巴登劍閣。",
      "閣道岧嶢起戍樓，劍門遙裔俯靈丘。邛關九折無平路，江水雙源有急流。征役無期返，他鄉歲華晚。",
      "杳杳丘陵出，蒼蒼林薄遠。途危紫蓋峰，路澀青泥阪。",
      "去去指哀牢，行行入不毛。絕壁千里險，連山四望高。",
      "中外分區宇，夷夏殊風土。交趾枕南荒，昆彌臨北戶。",
      "川原繞毒霧，溪穀多淫雨。行潦四時流，崩查千歲古。",
      "漂梗飛蓬不自安，捫藤引葛度危巒。昔時聞道從軍樂，今日方知行路難。滄江綠水東流駛，炎洲丹徼南中地。",
      "南中南斗映星河，秦川秦塞阻煙波。三春邊地風光少，五月瀘中瘴癘多。朝驅疲斥候，夕息倦樵歌。",
      "向月彎繁弱，連星轉太阿。重義輕生懷一顧，東伐西征凡幾度。夜夜朝朝斑鬢新，年年歲歲戎衣故。",
      "灞城隅，滇池水，天涯望轉積，地際行無已。",
      "徒覺炎涼節物非，不知關山千萬里。棄置勿重陳，征行多苦辛。且悅清笳楊柳曲，詎憶芳園桃李人。",
      "絳節朱旗分白羽，丹心白刃酬明主。但令一被君王知，誰憚三邊征戰苦。行路難，幾千端，無複歸雲憑短翰，空餘望日想長安。",
      "君不見玉關塵色暗邊庭，銅鞮雜虜寇長城。",
      "天子按劍征餘勇，將軍受脤事橫行。七德龍韜開玉帳，千里鼉鼓疊金鉦。陰山苦霧埋高壘，交河孤月照連營。",
      "連營去去無窮極，擁旆遙遙過絕國。陣雲朝結晦天山，寒沙夕漲迷疏勒。龍鱗水上開魚貫，馬首山前振雕翼。",
      "長驅萬里讋祁連，分麾三命武功宣。百發烏號遙碎柳，七尺龍文迥照蓮。春來秋去移灰管，蘭閨柳市芳塵斷。",
      "雁門迢遞尺書稀，鴛被相思雙帶緩。行路難，行路難，誓令氛祲靜皋蘭。但使封侯龍額貴，詎隨中婦鳳樓寒。"
    ]
  },
  {
    "volume": 77,
    "sequence": 16,
    "title": "帝京篇",
    "author": "駱賓王",
    "content": [
      "山河千里國，城闕九重門。不睹皇居壯，安知天子尊。",
      "皇居帝裏崤函穀，鶉野龍山侯甸服。五緯連影集星躔，八水分流橫地軸。秦塞重關一百二，漢家離宮三十六。",
      "桂殿嶔岑對玉樓，椒房窈窕連金屋。三條九陌麗城隈，萬戶千門平旦開。複道斜通鳷鵲觀，交衢直指鳳凰台。",
      "劍履南宮入，簪纓北闕來。聲名冠寰宇，文物象昭回。",
      "鉤陳肅蘭戺，璧沼浮槐市。銅羽應風回，金莖承露起。",
      "校文天祿閣，習戰昆明水。朱邸抗平臺，黃扉通戚裏。",
      "平臺戚裏帶崇墉，炊金饌玉待鳴鐘。小堂綺帳三千戶，大道青樓十二重。寶蓋雕鞍金絡馬，蘭窗繡柱玉盤龍。",
      "繡柱璿題粉壁映，鏘金鳴玉王侯盛。王侯貴人多近臣，朝遊北裏暮南鄰。陸賈分金將宴喜，陳遵投轄正留賓。",
      "趙李經過密，蕭朱交結親。丹鳳朱城白日暮，青牛紺幰紅塵度。俠客珠彈垂楊道，倡婦銀鉤采桑路。",
      "倡家桃李自芳菲，京華遊俠盛輕肥。延年女弟雙鳳入，羅敷使君千騎歸。同心結縷帶，連理織成衣。",
      "春朝桂尊尊百味，秋夜蘭燈燈九微。翠幌珠簾不獨映，清歌寶瑟自相依。且論三萬六千是，寧知四十九年非。",
      "古來榮利若浮雲，人生倚伏信難分。始見田竇相移奪，俄聞衛霍有功勳。未厭金陵氣，先開石槨文。",
      "朱門無複張公子，灞亭誰畏李將軍。相顧百齡皆有待，居然萬化咸應改。桂枝芳氣已銷亡，柏梁高宴今何在。",
      "春去春來苦自馳，爭名爭利徒爾為。久留郎署終難遇，空掃相門誰見知。當時一旦擅豪華，自言千載長驕奢。",
      "倏忽摶風生羽翼，須臾失浪委泥沙。黃雀徒巢桂，青門遂種瓜。黃金銷鑠素絲變，一貴一賤交情見。",
      "紅顏宿昔白頭新，脫粟布衣輕故人。故人有湮淪，新知無意氣。灰死韓安國，羅傷翟廷尉。",
      "已矣哉，歸去來。馬卿辭蜀多文藻，揚雄仕漢乏良媒。",
      "三冬自矜誠足用，十年不調幾邅回。汲黯薪逾積，孫弘閣未開。誰惜長沙傅，獨負洛陽才。"
    ]
  },
  {
    "volume": 77,
    "sequence": 17,
    "title": "疇昔篇",
    "author": "駱賓王",
    "content": [
      "少年重英俠，弱歲賤衣冠。既托寰中賞，方承膝下歡。",
      "遨遊灞水曲，風月洛城端。且知無玉饌，誰肯逐金丸。",
      "金丸玉饌盛繁華，自言輕侮季倫家。五霸爭馳千里馬，三條競騖七香車。掩映飛軒乘落照，參差步障引朝霞。",
      "池中舊水如懸鏡，屋裏新妝不讓花。意氣風雲倏如昨，歲月春秋屢回薄。上苑頻經柳絮飛，中園幾見梅花落。",
      "當時門客今何在，疇昔交朋已疏索。莫教憔悴損容儀，會得高秋雲霧廓。淹留坐帝鄉，無事積炎涼。",
      "一朝披短褐，六載奉長廊。賦文慚昔馬，執戟歎前揚。",
      "揮戈出武帳，荷筆入文昌。文昌隱隱皇城裏，由來奕奕多才子。潘陸詞鋒駱驛飛，張曹翰苑縱橫起。",
      "卿相未曾識，王侯甯見擬。垂釣甘成白首翁，負薪何處逢知己。判將運命賦窮通，從來奇舛任西東。",
      "不應永棄同芻狗，且複飄颻類轉蓬。容鬢年年異，春華歲歲同。榮親未盡禮，徇主欲申功。",
      "脂車秣馬辭鄉國，縈轡西南使邛僰。玉壘銅梁不易攀，地角天涯眇難測。鶯囀蟬吟有悲望，鴻來雁度無音息。",
      "陽關積霧萬里昏，劍閣連山千種色。蜀路何悠悠，岷峰阻且修。回腸隨九折，迸淚連雙流。寒光千里暮，露氣二江秋。長途看束馬，平水且沉牛。",
      "華陽舊地標神制，石鏡蛾眉真秀麗。諸葛才雄已號龍，公孫躍馬輕稱帝。五丁卓犖多奇力，四士英靈富文藝。",
      "雲氣橫開八陣形，橋形遙分七星勢。川平煙霧開，遊戲錦城隈。墉高龜望出，水淨雁文回。尋姝入酒肆，訪客上琴台。不識金貂重，偏惜玉山頹。",
      "他鄉冉冉消年月，帝裏沉沉限城闕。不見猿聲助客啼，唯聞旅思將花發。我家迢遞關山裏，關山迢遞不可越。",
      "故園梅柳尚餘春，來時勿使芳菲歇。解鞅欲言歸，執袂愴多違。北梁俱握手，南浦共沾衣。別情傷去蓋，離念惜徂輝。知音何所托，木落雁南飛。回來望平陸，春來酒應熟。相將菌閣臥青溪，且用藤杯泛黃菊。",
      "十年不調為貧賤，百日屢遷隨倚伏。只為須求負郭田，使我再幹州縣祿。百年鬱鬱少騰遷，萬里遙遙入鏡川。",
      "涘江拂潮沖白日，淮海長波接遠天。",
      "叢竹凝朝露，孤山起暝煙。賴有邊城月，常伴客旌懸。",
      "東南美箭稱吳會，名都隱軫三江外。塗山執玉應昌期，曲水開襟重文會。仙鏑流音鳴鶴嶺，寶劍分輝落蛟瀨。",
      "未看白馬對蘆芻，且覺浮雲似車蓋。江南節序多，文酒屢經過。共踏春江曲，俱唱采菱歌。舟移疑入鏡，棹舉若乘波。風光無限極，歸楫礙池荷。",
      "眺聽煙霞正流眄，即從王事歸艫轉。芝田花月屢裴回，金穀佳期重遊衍。登高北望嗤梁叟，憑軾西征想潘掾。",
      "峰開華嶽聳疑蓮，水激龍門急如箭。人事謝光陰，俄遭霜露侵。偷存七尺影，分沒九泉深。窮途行泣玉，憤路未藏金。茹荼空有歎，懷橘獨傷心。",
      "年來歲去成銷鑠，懷抱心期漸寥落。掛冠裂冕已辭榮，南畝東皋事耕鑿。賓階客院常疏散，蓬徑柴扉終寂寞。",
      "自有林泉堪隱棲，何必山中事丘壑。我住青門外，家臨素滻濱。遙瞻丹鳳闕，斜望黑龍津。荒衢通獵騎，窮巷抵樵輪。時有桃源客，來訪竹林人。",
      "昨夜琴聲奏悲調，旭旦含顰不成笑。果乘驄馬發囂書，複道郎官稟綸誥。冶長非罪曾縲絏，長孺然灰也經溺。",
      "高門有閱不圖封，峻筆無聞斂敷妙。適離京兆謗，還從禦史彈。炎威資夏景，平曲況秋翰。畫地終難入，書空自不安。吹毛未可待，搖尾且求餐。",
      "丈夫坎壈多愁疾，契闊迍邅盡今日。慎罰寧憑兩造辭，嚴科直掛三章律。鄒衍銜悲系燕獄，李斯抱怨拘秦桎。",
      "不應白髮頓成絲，直為黃沙暗如漆。紫禁終難叫，朱門不易排。驚魂聞葉落，危魄逐輪埋。霜威遙有厲，雪枉遂無階。含冤欲誰道，飲氣獨居懷。",
      "忽聞驛使發關東，傳道天波萬里通。涸鱗去轍還遊海，幽禽釋網便翔空。舜澤堯曦方有極，讒言巧佞儻無窮。",
      "誰能局跡依三輔，會就商山訪四翁。"
    ]
  },
  {
    "volume": 77,
    "sequence": 18,
    "title": "豔情代郭氏答盧照鄰",
    "author": "駱賓王",
    "content": [
      "迢迢芊路望芝田，眇眇函關恨蜀川。歸雲已落涪江外，還雁應過洛水瀍。洛水傍連帝城側，帝宅層甍垂鳳翼。",
      "銅駝路上柳千條，金穀園中花幾色。柳葉園花處處新，洛陽桃李應芳春。妾向雙流窺石鏡，君住三川守玉人。",
      "此時離別那堪道，此日空床對芳沼。芳沼徒遊比目魚，幽徑還生拔心草。流風回雪儻便娟，驥子魚文實可憐。",
      "擲果河陽君有分，貨酒成都妾亦然。莫言貧賤無人重，莫言富貴應須種。綠珠猶得石崇憐，飛燕曾經漢皇寵。",
      "良人何處醉縱橫，直如循默守空名。倒提新縑成慊慊，翻將故劍作平平。離前吉夢成蘭兆，別後啼痕上竹生。",
      "別日分明相約束，已取宜家成誡勖。當時擬弄掌中珠，豈謂先摧庭際玉。悲鳴五裏無人問，腸斷三聲誰為續。",
      "思君欲上望夫台，端居懶聽將雛曲。沉沉落日向山低，簷前歸燕並頭棲。抱膝當窗看夕兔，側耳空房聽曉雞。",
      "舞蝶臨階只自舞，啼鳥逢人亦助啼。獨坐傷孤枕，春來悲更甚。峨眉山上月如眉，濯錦江中霞似錦。",
      "錦字回文欲贈君，劍壁層峰自糾紛。平江淼淼分清浦，長路悠悠間白雲。也知京洛多佳麗，也知山岫遙虧蔽。",
      "無那短封即疏索，不在長情守期契。傳聞織女對牽牛，相望重河隔淺流。誰分迢迢經兩歲，誰能脈脈待三秋。",
      "情知唾井終無理，情知覆水也難收。不復下山能借問，更向盧家字莫愁。"
    ]
  },
  {
    "volume": 77,
    "sequence": 19,
    "title": "代女道士王靈妃贈道士李榮",
    "author": "駱賓王",
    "content": [
      "玄都五府風塵絕，碧海三山波浪深。桃實千年非易待，桑田一變已難尋。別有仙居對三市，金闕銀宮相向起。",
      "台前鏡影伴仙娥，樓上簫聲隨鳳史。鳳樓迢遞絕塵埃，鶯時物色正裴回。靈芝紫檢參差長，仙桂丹花重疊開。",
      "雙童綽約時遊陟，三鳥聯翩報消息。盡言真侶出遨遊，傳道風光無限極。輕花委砌惹裾香，殘月窺窗覘幌色。",
      "個時無數並妖妍，個裏無窮總可憐。別有眾中稱黜帝，天上人間少流例。洛濱仙駕啟遙源，淮浦靈津符遠筮。",
      "自言少小慕幽玄，只言容易得神仙。佩中邀勒經時序，簫裏尋思複幾年。尋思許事真情變，二人容華識少選。",
      "漫道燒丹止七飛，空傳化石曾三轉。寄語天上弄機人，寄語河邊值查客，乍可匆匆共百年，誰使遙遙期七夕。",
      "想知人意自相尋，果得深心共一心。一心一意無窮已，投漆投膠非足擬。只將羞澀當風流，持此相憐保終始。",
      "相憐相念倍相親，一生一代一雙人。不把丹心比玄石，惟將濁水況清塵。只言柱下留期信，好欲將心學松蕣。",
      "不能京兆畫蛾眉，翻向成都騁騶引。青牛紫氣度靈關，尺素赩鱗去不還。連苔上砌無窮綠，修竹臨壇幾處斑。",
      "此時空床難獨守，此日別離那可久。梅花如雪柳如絲，年去年來不自持。初言別在寒偏在，何悟春來春更思。",
      "春時物色無端緒，雙枕孤眠誰分許。分念嬌鶯一種啼，生憎燕子千般語。朝雲旭日照青樓，遲暉麗色滿皇州。",
      "落花泛泛浮靈沼，垂柳長長拂禦溝。禦溝大道多奇賞，俠客妖容遞來往。寶騎連花鐵作錢，香輪騖水珠為網。",
      "香輪寶騎競繁華，可憐今夜宿倡家。鸚鵡杯中浮竹葉，鳳凰琴裏落梅花。許輩多情偏送款，為問春花幾時滿。",
      "千回鳥信說眾諸，百過鶯啼說長短。長短眾諸判不尋，千回百過浪關心。何曾舉意西鄰玉，未肯留情南陌金。",
      "南陌西鄰咸自保，還轡歸期須及早。為想三春狹斜路，莫辭九折邛關道。假令白裏似長安，須使青牛學劍端。",
      "蘋風入馭來應易，竹杖成龍去不難。龍飆去去無消息，鸞鏡朝朝減容色。君心不記下山人，妾欲空期上林翼。",
      "上林三月鴻欲稀，華表千年鶴未歸。不分淹留桑路待，只應直取桂輪飛。"
    ]
  }
]