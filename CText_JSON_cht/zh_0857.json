[
  {
    "volume": 857,
    "sequence": 1,
    "title": "七言",
    "author": "呂岩",
    "content": [
      "金丹一粒定長生，須得真鉛煉甲庚。火取南方赤鳳髓，水求北海黑龜精。鼎追四季中央合，藥遣三元八卦行。",
      "齋戒興功成九轉，定應入口鬼神驚。",
      "功滿來來際會難，又聞東去上仙壇。杖頭春色一壺酒，頂上雲攢五嶽冠。飲酒龜兒人不識，燒山符子鬼難看。",
      "先生去後身須老，乞與貧儒換骨丹。",
      "碧潭深處一真人，貌似桃花體似銀。鬢髮未斑緣有術，紅顏不老為通神。蓬萊要去如今去，架上黃衣化作雲。",
      "任彼桑田變滄海，一丸丹藥定千春。",
      "爐養丹砂鬢不斑，假將名利住人間。已逢志士傳神藥，又喜同流動笑顏。老子道經分付得，少微星許共相攀。",
      "幸蒙上士甘撈摝，處世輸君一個閑。",
      "誰解長生似我哉，煉成真氣在三台。盡知白日升天去，剛逐紅塵下世來。黑虎行時傾雨露，赤龍耕處產瓊瑰。",
      "只吞一粒金丹藥，飛入青霄更不回。",
      "亂雲堆裏表星都，認得深藏大丈夫。綠酒醉眠閑日月，白蘋風定釣江湖。長將氣度隨天道，不把言詞問世徒。",
      "山水路遙人不到，茅君消息近知無。",
      "鶴為車駕酒為糧，為戀長生不死鄉。地脈尚能縮得短，人年豈不展教長。星辰往往壺中見，日月時時衲裏藏。",
      "若欲時流親得見，朝朝不離水銀行。",
      "靈芝無種亦無根，解飲能餐自返魂。但得煙霞供歲月，任他烏兔走乾坤。嬰兒只戀陽中母，姹女須朝頂上尊。",
      "一得不回千古內，更無塚墓示兒孫。",
      "世上何人會此言，休將名利掛心田。等閒倒盡十分酒，遇興高吟一百篇。物外煙霞為伴侶，壺中日月任嬋娟。",
      "他時功滿歸何處，直駕雲車入洞天。",
      "玄門帝子坐中央，得算明長感玉皇。枕上山河和雨露，笛中日月混瀟湘。坎男會遇逢金女，離女交騰嫁木郎。",
      "真個夫妻齊守志，立教牽惹在陰陽。",
      "遙指高峰笑一聲，紅霞紫霧面前生。每于廛市無人識，長到山中有鶴行。時弄玉蟾驅鬼魅，夜煎金鼎煮瓊英。",
      "他時若赴蓬萊洞，知我仙家有姓名。",
      "堪笑時人問我家，杖擔雲物惹煙霞。眉藏火電非他說，手種金蓮不自誇。三尺焦桐為活計，一壺美酒是生涯。",
      "騎龍遠出遊三島，夜久無人玩月華。",
      "九曲江邊坐臥看，一條長路入天端。慶雲捧擁朝丹闕，瑞氣裴回起白煙。鉛汞此時為至藥，坎離今日結神丹。",
      "功能濟命長無老，只在人心不是難。",
      "玄門玄理又玄玄，不死根元在汞鉛。知是一般真個術，調和六一也同天。玉京山上羊兒鬧，金水河中石虎眠。",
      "妙要能生覺本體，勤心到處自如然。",
      "公卿雖貴不曾酬，說著仙鄉便去遊。為討石肝逢蜃海，因尋甜雪過瀛洲。山川醉後壺中放，神鬼閑來匣裏收。",
      "據見目前無個識，不如杯酒混凡流。",
      "曾邀相訪到仙家，忽上昆侖宴月華。玉女控攏蒼獬豸，山童提挈白蝦蟆。時斟海內千年酒，慣摘壺中四序花。",
      "今在人寰人不識，看看揮袖入煙霞。",
      "火種丹田金自生，重重樓閣自分明。三千功行百旬見，萬里蓬萊一日程。羽化自應無鬼錄，玉都長是有仙名。",
      "今朝得赴瑤池會，九節幢幡洞裏迎。",
      "因看崔公入藥鏡，令人心地轉分明。陽龍言向離宮出，陰虎還於坎位生。二物會時為道本，五方行盡得丹名。",
      "修真道士如知此，定跨赤龍歸玉清。",
      "浮生不實為輕忽，衲服深藏奇異骨。非是塵中不染塵，焉得物外通無物。共語難兮情兀兀，獨自行時輕拂拂。",
      "一點刀圭五彩生，飛丹走入神仙窟。",
      "莫怪愛吟天上詩，蓋緣吟得世間稀。慣餐玉帝宮中飯，曾著蓬萊洞裏衣。馬踏日輪紅露卷，鳳銜月角擘雲飛。",
      "何時再控青絲轡，又掉金鞭入紫微。",
      "黃芽白雪兩飛金，行即高歌醉即吟。日月暗扶君甲子，乾坤自與我知音。精靈滅跡三清劍，風雨騰空一弄琴。",
      "的當南遊歸甚處，莫交鶴去上天尋。",
      "雲鬢雙明骨更輕，自言尋鶴到蓬瀛。日論藥草皆知味，問著神仙自得名。簪冷夜龍穿碧洞，枕寒晨虎臥銀城。",
      "來春又擬攜筇去，為憶軒轅海上行。",
      "龍精龜眼兩相和，丈六男兒不奈何。九盞水中煎赤子，一輪火內養黃婆。月圓自覺離天網，功滿方知出地羅。",
      "半醉好吞龍鳳髓，勸君休更認彌陀。",
      "強居此境絕知音，野景雖多不合吟。詩句若喧卿相口，姓名還動帝王心。道袍薜帶應慵掛，隱帽皮冠尚懶簪。",
      "除此更無餘個事，一壺村酒一張琴。",
      "華陽山裏多芝田，華陽山叟複延年。青松岩畔攀高幹，白雲堆裏飲飛泉。不寒不熱神蕩蕩，東來西去氣綿綿。",
      "三千功滿好歸去，休與時人說洞天。",
      "天生不散自然心，成敗從來古與今。得路應知能出世，迷途終是任埋沈。身邊至藥堪攻煉，物外丹砂且細尋。",
      "咫尺洞房仙景在，莫隨波浪沒光陰。",
      "自隱玄都不記春，幾回滄海變成塵。玉京殿裏朝元始，金闕宮中拜老君。悶即駕乘千歲鶴，閑來高臥九重雲。",
      "我今學得長生法，未肯輕傳與世人。",
      "北帝南辰掌內觀，潛通造化暗相傳。金槌袖裏居元宅，玉戶星宮降上玄。舉世盡皆尋此道，誰人空裏得玄關。",
      "明明道在堪消息，日月灘頭去又還。",
      "日影元中合自然，奔雷走電入中原。長驅赤馬居東殿，大啟朱門泛碧泉。怒拔昆吾歌聖化，喜陪孤月賀新年。",
      "方知此是生生物，得在仁人始受傳。",
      "六龍齊駕得升幹，須覺潛通造化權。真道每吟秋月澹，至言長運碧波寒。晝乘白虎遊三島，夜頂金冠立古壇。",
      "一載已成千歲藥，誰人將袖染塵寰。",
      "五嶽灘頭景象新，仁人方達杳冥身。天綱運轉三元淨，地脈通來萬物生。自曉穀神通此道，誰將理性欲修真。",
      "明明說向中黃路，霹靂聲中自得神。",
      "欲陪仙侶得身輕，飛過蓬萊徹上清。朱頂鶴來雲外接，紫鱗魚向海中迎。姮娥月桂花先吐，王母仙桃子漸成。",
      "下瞰日輪天欲曉，定知人世久長生。",
      "四海皆忙幾個閑，時人口內說塵緣。知君有道來山上，何似無名住世間。十二樓臺藏秘訣，五千言內隱玄關。",
      "方知鼎貯神仙藥，乞取刀圭一粒看。",
      "割斷繁華掉卻榮，便從初得是長生。曾于錦水為蟬蛻，又向蓬萊別姓名。三住住來無否泰，一塵塵在世人情。",
      "不知功滿歸何處，直跨虯龍上玉京。",
      "當年詩價滿皇都，掉臂西歸是丈夫。萬頃白雲獨自有，一枝丹桂阿誰無。閑尋渭曲漁翁引，醉上蓮峰道士扶。",
      "他日與君重際會，竹溪茅舍夜相呼。",
      "金錘灼灼舞天階，獨自騎龍去又來。高臥白雲觀日窟，閑眠秋月擘天開。離花片片乾坤產，坎蕊翻翻造化栽。",
      "晚醉九岩回首望，北邙山下骨皚皚。",
      "結交常與道情深，日日隨他出又沈。若要自通雲外鶴，直須勤煉水中金。丹成隻恐乾坤窄，餌了寧憂疾患侵。",
      "未去瑤台猶混世，不妨杯酒喜閑吟。",
      "因攜琴劍下煙蘿，何幸今朝喜暫過。貌相本來猶自可，針醫偏更效無多。仙經已讀三千卷，古法曾持十二科。",
      "些小道功如不信，金階舍手試看麼。",
      "傾側華陽醉再三，騎龍遇晚下南岩。眉因拍劍留星電，衣為眠雲惹碧嵐。金液變來成雨露，玉都歸去老松杉。",
      "曾將鐵鏡照神鬼，霹靂搜尋火滿潭。",
      "鐵鏡烹金火滿空，碧潭龍臥夕陽中。麒麟意合乾坤地，獬豸機關日月東。三尺劍橫雙水岸，五丁冠頂百神宮。",
      "閑鋪羽服居仙窟，自著金蓮造化功。",
      "隨緣信業任浮沈，似水如雲一片心。兩卷道經三尺劍，一條藜杖七弦琴。壺中有藥逢人施，腹內新詩遇客吟。",
      "一嚼永添千載壽，一丸丹點一斤金。",
      "琴劍酒棋龍鶴虎，逍遙落托永無憂。閑騎白鹿遊三島，悶駕青牛看十洲。碧洞遠觀明月上，青山高隱彩雲流。",
      "時人若要還如此，名利浮華即便休。",
      "紫極宮中我自知，親磨神劍劍還飛。先差玉子開南殿，後遣青龍入紫微。九鼎黃芽棲瑞鳳，一軀仙骨養靈芝。",
      "蓬萊不是凡人處，只怕愚人泄世機。",
      "向身方始出埃塵，造化功夫只在人。早使亢龍拋地網，豈知白虎出天真。綿綿有路誰留我，默默忘言自合神。",
      "擊劍夜深歸甚處，披星帶月折麒麟。",
      "春盡閑閑過落花，一回舞劍一籲嗟。常憂白日光陰促，每恨青天道路賒。本志不求名與利，元心只慕水兼霞。",
      "世間萬種浮沉事，達理誰能似我家。",
      "日為和解月呼丹，華夏諸侯肉眼看。仁義異如胡越異，世情難似泰衡難。八仙煉後鐘神異，四海磨成照膽寒。",
      "笑指不平千萬萬，騎龍撫劍九重關。",
      "別來洛汭六東風，醉眼吟情慵不慵。擺撼乾坤金劍吼，烹煎日月玉爐紅。杖搖楚甸三千里，鶴翥秦煙幾萬重。",
      "為報晉成仙子道，再期春色會稽峰。",
      "發頭滴血眼如鐶，吐氣雲生怒世間。爭耐不平千古事，須期一訣蕩凶頑。蛟龍斬處翻滄海，暴虎除時拔遠山。",
      "為滅世情兼負義，劍光腥染點痕斑。",
      "雨雪霏霏天已暮。金鐘滿勸撫焦桐。詩吟席上未移刻，劍舞筵前疾似風。何事行杯當午夜，忽然怒目便騰空。",
      "不知誰是虧忠孝，攜個人頭入坐中。",
      "未煉還丹且煉心，丹成方覺道元深。每留客有錢酤酒，誰信君無藥點金。洞裏風雷歸掌握，壺中日月在胸襟。",
      "神仙事業人難會，養性長生自意吟。",
      "鐵牛耕地種金錢，刻石時童把貫穿。一粒粟中藏世界，二升鐺內煮山川。白頭老子眉垂地，碧眼胡兒手指天。",
      "若向此中玄會得，此玄玄外更無玄。",
      "箕星昴宿下長天，凡景寧教不愕然。龍出水來鱗甲就，鶴沖天氣羽毛全。塵中教化千人眼，世上人知爾雅篇。",
      "自是凡流福命薄，忍教微妙略輕傳。",
      "閑來掉臂入天門，拂袂徐徐撮彩雲。無語下窺黃穀子，破顏平揖紫霞君。擬登瑤殿參金母，回訪瀛洲看日輪。",
      "恰值嫦娥排宴會，瑤漿新熟味氤氳。",
      "曾隨劉阮醉桃源，未省人間欠酒錢。一領布裘權且當，九天回日卻歸還。鳳茸襖子非為貴，狐白裘裳欲比難。",
      "只此世間無價寶，不憑火裏試燒看。",
      "因思往事卻成憨，曾讀仙經第十三。武氏死時應室女，陳王沒後是童男。兩輪日月從他載，九個山河一擔擔。",
      "盡日無人話消息，一壺春酒且醺酣。",
      "垂袖騰騰傲世塵，葫蘆攜卻數遊巡。利名身外終非道，龍虎門前辨取真。一覺夢魂朝紫府，數年蹤跡隱埃塵。",
      "華陰市內才相見，不是尋常賣藥人。",
      "萬卷仙經三尺琴，劉安聞說是知音。杖頭春色一壺酒，爐內丹砂萬點金。悶裏醉眠三路口，閑來遊釣洞庭心。",
      "相逢相遇人誰識，只恐沖天沒處尋。",
      "曾戰蚩尤玉座前，六龍高駕振鳴鑾。如來車後隨金鼓，黃帝旗傍戴鐵冠。醉捋黑須三島黯，怒抽霜劍十洲寒。",
      "軒轅世代橫行後，直隱深岩久覓難。",
      "頭角蒼浪聲似鐘，貌如冰雪骨如松。匣中寶劍時頻吼，袖裏金錘逞露風。會飲酒時為伴侶，能行詩句便參同。",
      "來年定赴蓬萊會，騎個生獰九色龍。",
      "神仙暮入黃金闕，將相門關白玉京。可是洞中無好景，為憐天下有眾生。心琴際會閑隨鶴，匣劍時磨待斷鯨。",
      "進退兩楹俱未應，憑君與我指前程。",
      "九鼎烹煎一味砂，自然火候放童花。星辰照出青蓮顆，日月能藏白馬牙。七返返成生碧霧，九還還就吐紅霞。",
      "有人奪得玄珠餌，三島途中路不賒。",
      "天生一物變三才，交感陰陽結聖胎。龍虎順行陰鬼去，龜蛇逆往火龍來。嬰兒日吃黃婆髓，姹女時餐白玉杯。",
      "功滿自然居物外，人間寒暑任輪回。",
      "星辰聚會入離鄉，日月盈虧助藥王。三候火燒金鼎寶，五符水煉玉壺漿。乾坤反復龍收霧，卯酉相吞虎放光。",
      "入室用機擒捉取，一丸丹點體純陽。"
    ]
  },
  {
    "volume": 857,
    "sequence": 2,
    "title": "真人行巴陵市太守怒其不避使案吏具其罪真人…詩曰",
    "author": "呂岩",
    "content": [
      "暫別蓬萊海上游，偶逢太守問根由。身居北斗星杓下，劍掛南宮月角頭。道我醉來真個醉，不知愁是怎生愁。",
      "相逢何事不相認，卻駕白雲歸去休。"
    ]
  },
  {
    "volume": 857,
    "sequence": 3,
    "title": "仙樂侑席",
    "author": "呂岩",
    "content": [
      "曾經天上三千劫，又在人間五百年。腰下劍鋒橫紫電，爐中丹焰起蒼煙。才騎白鹿過蒼海，複跨青牛入洞天。",
      "小技等閒聊戲爾，無人知我是真仙。"
    ]
  },
  {
    "volume": 857,
    "sequence": 4,
    "title": "題桐柏山黃先生庵門",
    "author": "呂岩",
    "content": [
      "吾有玄中極玄語，周遊八極無處吐。雲輧飄泛到凝陽，一見君兮在玄浦。知君本是孤雲客，擬話希夷生恍惚。",
      "無為大道本根源，要君親見求真物。其中有一分三五，本自無名號丹母。寒泉瀝瀝氣綿綿，上透昆侖還紫府。",
      "浮沈升降入中宮，四象五行齊見土。驅青龍，擒白虎，起祥風兮下甘露。鉛凝真汞結丹砂，一派火輪真為主。",
      "既修真，須堅確，能轉乾坤泛海嶽。運行天地莫能知，變化鬼神應不覺。千朝煉就紫金身，乃致全神歸返樸。",
      "黃秀才，黃秀才，既修真，須且早，人間萬事何時了。",
      "貪名貪利愛金多，為他財色身衰老。我今勸子心悲切，君自思兮生猛烈。莫教大限到身來，又是隨流入生滅。",
      "留此片言，用表其意。他日相逢，必與汝決。莫退初心，善愛善愛。"
    ]
  }
]