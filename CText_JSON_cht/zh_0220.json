[
  {
    "volume": 220,
    "sequence": 1,
    "title": "觀打魚歌",
    "author": "杜甫",
    "content": [
      "綿州江水之東津，魴魚鱍鱍色勝銀。漁人漾舟沈大網，截江一擁數百鱗。眾魚常才盡卻棄，赤鯉騰出如有神。",
      "潛龍無聲老蛟怒，回風颯颯吹沙塵。饔子左右揮雙刀，膾飛金盤白雪高。徐州禿尾不足憶，漢陰槎頭遠遁逃。",
      "魴魚肥美知第一，既飽歡娛亦蕭瑟。君不見朝來割素鬐，咫尺波濤永相失。"
    ]
  },
  {
    "volume": 220,
    "sequence": 2,
    "title": "又觀打魚",
    "author": "杜甫",
    "content": [
      "蒼江魚子清晨集，設網提綱萬魚急。能者操舟疾若風，撐突波濤挺叉入。小魚脫漏不可記，半死半生猶戢戢。",
      "大魚傷損皆垂頭，屈強泥沙有時立。東津觀魚已再來，主人罷鱠還傾杯。日暮蛟龍改窟穴，山根鱣鮪隨雲雷。",
      "干戈兵革鬥未止，鳳凰麒麟安在哉。吾徒胡為縱此樂，暴殄天物聖所哀。"
    ]
  },
  {
    "volume": 220,
    "sequence": 3,
    "title": "越王樓歌",
    "author": "杜甫",
    "content": [
      "綿州州府何磊落，顯慶年中越王作。孤城西北起高樓，碧瓦朱甍照城郭。樓下長江百丈清，山頭落日半輪明。",
      "君王舊跡今人賞，轉見千秋萬古情。"
    ]
  },
  {
    "volume": 220,
    "sequence": 4,
    "title": "海棕行",
    "author": "杜甫",
    "content": [
      "左綿公館清江濆，海棕一株高入雲。龍鱗犀甲相錯落，蒼棱白皮十抱文。自是眾木亂紛紛，海棕焉知身出群。",
      "移栽北辰不可得，時有西域胡僧識。"
    ]
  },
  {
    "volume": 220,
    "sequence": 5,
    "title": "姜楚公畫角鷹歌",
    "author": "杜甫",
    "content": [
      "楚公畫鷹鷹戴角，殺氣森森到幽朔。觀者貪愁掣臂飛，畫師不是無心學。此鷹寫真在左綿，卻嗟真骨遂虛傳。",
      "梁間燕雀休驚怕，亦未摶空上九天。"
    ]
  },
  {
    "volume": 220,
    "sequence": 6,
    "title": "相逢歌贈嚴二別駕",
    "author": "杜甫",
    "content": [
      "我行入東川，十步一回首。成都亂罷氣蕭颯，浣花草堂亦何有。梓中豪俊大者誰，本州從事知名久。",
      "把臂開尊飲我酒，酒酣擊劍蛟龍吼。烏帽拂塵青螺粟，紫衣將炙緋衣走。銅盤燒蠟光吐日，夜如何其初促膝。",
      "黃昏始扣主人門，誰謂俄頃膠在漆。萬事盡付形骸外，百年未見歡娛畢。神傾意豁真佳士，久客多憂今愈疾。",
      "高視乾坤又可愁，一軀交態同悠悠。垂老遇君未恨晚，似君須向古人求。"
    ]
  },
  {
    "volume": 220,
    "sequence": 7,
    "title": "光祿阪行",
    "author": "杜甫",
    "content": [
      "山行落日下絕壁，西望千山萬山赤。樹枝有鳥亂鳴時，暝色無人獨歸客。馬驚不憂深谷墜，草動只怕長弓射。",
      "安得更似開元中，道路即今多擁隔。"
    ]
  },
  {
    "volume": 220,
    "sequence": 8,
    "title": "冬到金華山觀，因得故拾遺陳公學堂遺跡",
    "author": "杜甫",
    "content": [
      "涪右眾山內，金華紫崔嵬。上有蔚藍天，垂光抱瓊台。",
      "系舟接絕壁，杖策窮縈回。四顧俯層巔，澹然川穀開。",
      "雪嶺日色死，霜鴻有餘哀。焚香玉女跪，霧裏仙人來。",
      "陳公讀書堂，石柱仄青苔。悲風為我起，激烈傷雄才。"
    ]
  },
  {
    "volume": 220,
    "sequence": 9,
    "title": "陳拾遺故宅",
    "author": "杜甫",
    "content": [
      "拾遺平昔居，大屋尚修椽。悠揚荒山日，慘澹故園煙。",
      "位下曷足傷，所貴者聖賢。有才繼騷雅，哲匠不比肩。",
      "公生揚馬後，名與日月懸。同游英俊人，多秉輔佐權。",
      "彥昭超玉價，郭振起通泉。到今素壁滑，灑翰銀鉤連。",
      "盛事會一時，此堂豈千年。終古立忠義，感遇有遺編。"
    ]
  },
  {
    "volume": 220,
    "sequence": 10,
    "title": "謁文公上方",
    "author": "杜甫",
    "content": [
      "野寺隱喬木，山僧高下居。石門日色異，絳氣橫扶疏。",
      "窈窕入風磴，長蘆紛卷舒。庭前猛虎臥，遂得文公廬。",
      "俯視萬家邑，煙塵對階除。吾師雨花外，不下十年餘。",
      "長者自布金，禪龕只晏如。大珠脫玷翳，白月當空虛。",
      "甫也南北人，蕪蔓少耘鋤。久遭詩酒汙，何事忝簪裾。",
      "王侯與螻蟻，同盡隨丘墟。願聞第一義，回向心地初。",
      "金篦刮眼膜，價重百車渠。無生有汲引，茲理儻吹噓。"
    ]
  },
  {
    "volume": 220,
    "sequence": 11,
    "title": "奉贈射洪李四丈",
    "author": "杜甫",
    "content": [
      "丈人屋上烏，人好烏亦好。人生意氣豁，不在相逢早。",
      "南京亂初定，所向邑枯槁。遊子無根株，茅齋付秋草。",
      "東征下月峽，掛席窮海島。萬里須十金，妻孥未相保。",
      "蒼茫風塵際，蹭蹬騏驎老。志士懷感傷，心胸已傾倒。"
    ]
  },
  {
    "volume": 220,
    "sequence": 12,
    "title": "早發射洪縣南途中作",
    "author": "杜甫",
    "content": [
      "將老憂貧窶，筋力豈能及。征途乃侵星，得使諸病入。",
      "鄙人寡道氣，在困無獨立。俶裝逐徒旅，達曙淩險澀。",
      "寒日出霧遲，清江轉山急。僕夫行不進，駑馬若維縶。",
      "汀洲稍疏散，風景開怏悒。空慰所尚懷，終非曩遊集。",
      "衰顏偶一破，勝事難屢挹。茫然阮籍途，更灑楊朱泣。"
    ]
  },
  {
    "volume": 220,
    "sequence": 13,
    "title": "通泉驛南去通泉縣十五裏山水作",
    "author": "杜甫",
    "content": [
      "溪行衣自濕，亭午氣始散。冬溫蚊蚋在，人遠鳧鴨亂。",
      "登頓生曾陰，欹傾出高岸。驛樓衰柳側，縣郭輕煙畔。",
      "一川何綺麗，盡目窮壯觀。山色遠寂寞，江光夕滋漫。",
      "傷時愧孔父，去國同王粲。我生苦飄零，所曆有嗟歎。"
    ]
  },
  {
    "volume": 220,
    "sequence": 14,
    "title": "過郭代公故宅",
    "author": "杜甫",
    "content": [
      "豪俊初未遇，其跡或脫略。代公尉通泉，放意何自若。",
      "及夫登袞冕，直氣森噴薄。磊落見異人，豈伊常情度。",
      "定策神龍後，宮中翕清廓。俄頃辨尊親，指揮存顧托。",
      "群公有慚色，王室無削弱。迥出名臣上，丹青照台閣。",
      "我行得遺跡，池館皆疏鑿。壯公臨事斷，顧步涕橫落。",
      "高詠寶劍篇，神交付冥漠。"
    ]
  },
  {
    "volume": 220,
    "sequence": 15,
    "title": "觀薛稷少保書畫壁",
    "author": "杜甫",
    "content": [
      "少保有古風，得之陝郊篇。惜哉功名忤，但見書畫傳。",
      "我遊梓州東，遺跡涪江邊。畫藏青蓮界，書入金榜懸。",
      "仰看垂露姿，不崩亦不騫。鬱鬱三大字，蛟龍岌相纏。",
      "又揮西方變，發地扶屋椽。慘澹壁飛動，到今色未填。",
      "此行疊壯觀，郭薛俱才賢。不知百載後，誰複來通泉。"
    ]
  },
  {
    "volume": 220,
    "sequence": 16,
    "title": "通泉縣署屋壁後薛少保畫鶴",
    "author": "杜甫",
    "content": [
      "薛公十一鶴，皆寫青田真。畫色久欲盡，蒼然猶出塵。",
      "低昂各有意，磊落如長人。佳此志氣遠，豈惟粉墨新。",
      "萬里不以力，群遊森會神。威遲白鳳態，非是倉庚鄰。",
      "高堂未傾覆，常得慰嘉賓。曝露牆壁外，終嗟風雨頻。",
      "赤霄有真骨，恥飲洿池津。冥冥任所往，脫略誰能馴。"
    ]
  },
  {
    "volume": 220,
    "sequence": 17,
    "title": "陪王侍禦同登東山最高頂宴姚通泉，晚攜酒泛江",
    "author": "杜甫",
    "content": [
      "姚公美政誰與儔，不減昔時陳太丘。邑中上客有柱史，多暇日陪驄馬遊。東山高頂羅珍羞，下顧城郭銷我憂。",
      "清江白日落欲盡，複攜美人登彩舟。笛聲憤怨哀中流，妙舞逶迤夜未休。燈前往往大魚出，聽曲低昂如有求。",
      "三更風起寒浪湧，取樂喧呼覺船重。滿空星河光破碎，四座賓客色不動。請公臨深莫相違，回船罷酒上馬歸。",
      "人生歡會豈有極，無使霜過沾人衣。"
    ]
  },
  {
    "volume": 220,
    "sequence": 18,
    "title": "春日戲題惱郝使君兄",
    "author": "杜甫",
    "content": [
      "使君意氣淩青霄，憶昨歡娛常見招。細馬時鳴金騕褭，佳人屢出董嬌饒。東流江水西飛燕，可惜春光不相見。",
      "願攜王趙兩紅顏，再騁肌膚如素練。通泉百里近梓州，請公一來開我愁。舞處重看花滿面，尊前還有錦纏頭。"
    ]
  },
  {
    "volume": 220,
    "sequence": 19,
    "title": "短歌行，贈王郎司直",
    "author": "杜甫",
    "content": [
      "王郎酒酣拔劍斫地歌莫哀，我能拔爾抑塞磊落之奇才。",
      "豫章翻風白日動，鯨魚跋浪滄溟開。且脫佩劍休裴回，西得諸侯棹錦水。欲向何門趿珠履，仲宣樓頭春色深。",
      "青眼高歌望吾子，眼中之人吾老矣。"
    ]
  },
  {
    "volume": 220,
    "sequence": 20,
    "title": "短歌行，送祁錄事歸合州，因寄蘇使君",
    "author": "杜甫",
    "content": [
      "前者途中一相見，人事經年記君面。後生相動何寂寥，君有長才不貧賤。君今起柁春江流，余亦沙邊具小舟。",
      "幸為達書賢府主，江花未盡會江樓。"
    ]
  },
  {
    "volume": 220,
    "sequence": 21,
    "title": "陪章留後惠義寺餞嘉州崔都督赴州",
    "author": "杜甫",
    "content": [
      "中軍待上客，令肅事有恆。前驅入寶地，祖帳飄金繩。",
      "南陌既留歡，茲山亦深登。清聞樹杪磬，遠謁雲端僧。",
      "回策匪新岸，所攀仍舊藤。耳激洞門飆，目存寒穀冰。",
      "出塵閟軌躅，畢景遺炎蒸。永願坐長夏，將衰棲大乘。",
      "羈旅惜宴會，艱難懷友朋。勞生共幾何，離恨兼相仍。"
    ]
  },
  {
    "volume": 220,
    "sequence": 22,
    "title": "將適吳楚，留別章使君留後，兼幕府諸公，得柳字",
    "author": "杜甫",
    "content": [
      "我來入蜀門，歲月亦已久。豈惟長兒童，自覺成老醜。",
      "常恐性坦率，失身為杯酒。近辭痛飲徒，折節萬夫後。",
      "昔如縱壑魚，今如喪家狗。既無游方戀，行止複何有。",
      "相逢半新故，取別隨薄厚。不意青草湖，扁舟落吾手。",
      "眷眷章梓州，開筵俯高柳。樓前出騎馬，帳下羅賓友。",
      "健兒簸紅旗，此樂或難朽。日車隱昆侖，鳥雀噪戶牖。",
      "波濤未足畏，三峽徒雷吼。所憂盜賊多，重見衣冠走。",
      "中原消息斷，黃屋今安否。終作適荊蠻，安排用莊叟。",
      "隨雲拜東皇，掛席上南斗。有使即寄書，無使長回首。"
    ]
  },
  {
    "volume": 220,
    "sequence": 23,
    "title": "山寺",
    "author": "杜甫",
    "content": [
      "野寺根石壁，諸龕遍崔嵬。前佛不復辨，百身一莓苔。",
      "雖有古殿存，世尊亦塵埃。如聞龍象泣，足令信者哀。",
      "使君騎紫馬，捧擁從西來。樹羽靜千里，臨江久裴回。",
      "山僧衣藍縷，告訴棟樑摧。公為顧賓徒，咄嗟檀施開。",
      "吾知多羅樹，卻倚蓮華台。諸天必歡喜，鬼物無嫌猜。",
      "以茲撫士卒，孰曰非周才。窮子失淨處，高人憂禍胎。",
      "歲晏風破肉，荒林寒可回。思量入道苦，自哂同嬰孩。"
    ]
  },
  {
    "volume": 220,
    "sequence": 24,
    "title": "棕拂子",
    "author": "杜甫",
    "content": [
      "棕拂且薄陋，豈知身效能。不堪代白羽，有足除蒼蠅。",
      "熒熒金錯刀，擢擢朱絲繩。非獨顏色好，亦用顧盼稱。",
      "吾老抱疾病，家貧臥炎蒸。咂膚倦撲滅，賴爾甘服膺。",
      "物微世競棄，義在誰肯征。三歲清秋至，未敢闕緘藤。"
    ]
  },
  {
    "volume": 220,
    "sequence": 25,
    "title": "桃竹杖引，贈章留後",
    "author": "杜甫",
    "content": [
      "江心蟠石生桃竹，蒼波噴浸尺度足。斬根削皮如紫玉，江妃水仙惜不得。梓潼使君開一束，滿堂賓客皆歎息。",
      "憐我老病贈兩莖，出入爪甲鏗有聲。老夫複欲東南征，乘濤鼓枻白帝城。路幽必為鬼神奪，拔劍或與蛟龍爭。",
      "重為告曰：杖兮杖兮，爾之生也甚正直，慎勿見水踴躍學變化為龍。使我不得爾之扶持，滅跡於君山湖上之青峰。噫，風塵澒洞兮豺虎咬人，忽失雙杖兮吾將曷從。"
    ]
  },
  {
    "volume": 220,
    "sequence": 26,
    "title": "寄題江外草堂",
    "author": "杜甫",
    "content": [
      "我生性放誕，雅欲逃自然。嗜酒愛風竹，卜居必林泉。",
      "遭亂到蜀江，臥屙遣所便。誅茅初一畝，廣地方連延。",
      "經營上元始，斷手寶應年。敢謀土木麗，自覺面勢堅。",
      "台亭隨高下，敞豁當清川。雖有會心侶，數能同釣船。",
      "干戈未偃息，安得酣歌眠。蛟龍無定窟，黃鵠摩蒼天。",
      "古來達士志，寧受外物牽。顧惟魯鈍姿，豈識悔吝先。",
      "偶攜老妻去，慘澹淩風煙。事蹟無固必，幽貞愧雙全。",
      "尚念四小松，蔓草易拘纏。霜骨不甚長，永為鄰里憐。"
    ]
  },
  {
    "volume": 220,
    "sequence": 27,
    "title": "韋諷錄事宅觀曹將軍畫馬圖",
    "author": "杜甫",
    "content": [
      "國初已來畫鞍馬，神妙獨數江都王。將軍得名三十載，人間又見真乘黃。曾貌先帝照夜白，龍池十日飛霹靂。",
      "內府殷紅馬腦碗，婕妤傳詔才人索。碗賜將軍拜舞歸，輕紈細綺相追飛。貴戚權門得筆跡，始覺屏障生光輝。",
      "昔日太宗拳毛騧，近時郭家師子花。今之新圖有二馬，複令識者久歎嗟。此皆騎戰一敵萬，縞素漠漠開風沙。",
      "其餘七匹亦殊絕，迥若寒空動煙雪。霜蹄蹴踏長楸間，馬官廝養森成列。可憐九馬爭神駿，顧視清高氣深穩。",
      "借問苦心愛者誰，後有韋諷前支遁。憶昔巡幸新豐宮，翠華拂天來向東。騰驤磊落三萬匹，皆與此圖筋骨同。",
      "自從獻寶朝河宗，無複射蛟江水中。",
      "君不見金粟堆前松柏裏，龍媒去盡鳥呼風。"
    ]
  },
  {
    "volume": 220,
    "sequence": 28,
    "title": "送韋諷上閬州錄事參軍",
    "author": "杜甫",
    "content": [
      "國步猶艱難，兵革未衰息。萬方哀嗷嗷，十載供軍食。",
      "庶官務割剝，不暇憂反側。誅求何多門，賢者貴為德。",
      "韋生富春秋，洞徹有清識。操持紀綱地，喜見朱絲直。",
      "當令豪奪吏，自此無顏色。必若救瘡痍，先應去蟊賊。",
      "揮淚臨大江，高天意淒惻。行行樹佳政，慰我深相憶。"
    ]
  },
  {
    "volume": 220,
    "sequence": 29,
    "title": "丹青引，贈曹將軍霸",
    "author": "杜甫",
    "content": [
      "將軍魏武之子孫，於今為庶為清門。英雄割據雖已矣，文彩風流猶尚存。學書初學衛夫人，但恨無過王右軍。",
      "丹青不知老將至，富貴於我如浮雲。開元之中常引見，承恩數上南熏殿。淩煙功臣少顏色，將軍下筆開生面。",
      "良相頭上進賢冠，猛將腰間大羽箭。褒公鄂公毛發動，英姿颯爽來酣戰。先帝天馬玉花驄，畫工如山貌不同。",
      "是日牽來赤墀下，迥立閶闔生長風。詔謂將軍拂絹素，意匠慘澹經營中。斯須九重真龍出，一洗萬古凡馬空。",
      "玉花卻在禦榻上，榻上庭前屹相向。至尊含笑催賜金，圉人太僕皆惆悵。弟子韓幹早入室，亦能畫馬窮殊相。",
      "幹惟畫肉不畫骨，忍使驊騮氣凋喪。將軍畫善蓋有神，必逢佳士亦寫真。即今飄泊干戈際，屢貌尋常行路人。",
      "途窮反遭俗眼白，世上未有如公貧。但看古來盛名下，終日坎壈纏其身。"
    ]
  },
  {
    "volume": 220,
    "sequence": 30,
    "title": "閬州東樓筵，奉送十一舅往青城縣，得昏字",
    "author": "杜甫",
    "content": [
      "曾城有高樓，制古丹雘存。迢迢百餘尺，豁達開四門。",
      "雖有車馬客，而無人世喧。游目俯大江，列筵慰別魂。",
      "是時秋冬交，節往顏色昏。天寒鳥獸休，霜露在草根。",
      "今我送舅氏，萬感集清尊。豈伊山川間，回首盜賊繁。",
      "高賢意不暇，王命久崩奔。臨風欲慟哭，聲出已複吞。"
    ]
  },
  {
    "volume": 220,
    "sequence": 31,
    "title": "嚴氏溪放歌行",
    "author": "杜甫",
    "content": [
      "天下甲馬未盡銷，豈免溝壑常漂漂。劍南歲月不可度，邊頭公卿仍獨驕。費心姑息是一役，肥肉大酒徒相要。",
      "嗚呼古人已糞土，獨覺志士甘漁樵。況我飄轉無定所，終日戚戚忍羈旅。秋宿霜溪素月高，喜得與子長夜語。",
      "東遊西還力實倦，從此將身更何許。知子松根長茯苓，遲暮有意來同煮。"
    ]
  },
  {
    "volume": 220,
    "sequence": 32,
    "title": "南池",
    "author": "杜甫",
    "content": [
      "崢嶸巴閬間，所向盡山谷。安知有蒼池，萬頃浸坤軸。",
      "呀然閬城南，枕帶巴江腹。芰荷入異縣，粳稻共比屋。",
      "皇天不無意，美利戒止足。高田失西成，此物頗豐熟。",
      "清源多眾魚，遠岸富喬木。獨歎楓香林，春時好顏色。",
      "南有漢王祠，終朝走巫祝。歌舞散靈衣，荒哉舊風俗。",
      "高堂亦明王，魂魄猶正直。不應空陂上，縹緲親酒食。",
      "淫祀自古昔，非唯一川瀆。干戈浩茫茫，地僻傷極目。",
      "平生江海興，遭亂身局促。駐馬問漁舟，躊躇慰羈束。"
    ]
  },
  {
    "volume": 220,
    "sequence": 33,
    "title": "發閬中",
    "author": "杜甫",
    "content": [
      "前有毒蛇後猛虎，溪行盡日無村塢。江風蕭蕭雲拂地，山木慘慘天欲雨。女病妻憂歸意速，秋花錦石誰複數。",
      "別家三月一得書，避地何時免愁苦。"
    ]
  },
  {
    "volume": 220,
    "sequence": 34,
    "title": "寄韓諫議",
    "author": "杜甫",
    "content": [
      "今我不樂思岳陽，身欲奮飛病在床。美人娟娟隔秋水，濯足洞庭望八荒。鴻飛冥冥日月白，青楓葉赤天雨霜。",
      "玉京群帝集北斗，或騎騏驎翳鳳凰。芙蓉旌旗煙霧樂，影動倒景搖瀟湘。星宮之君醉瓊漿，羽人稀少不在旁。",
      "似聞昨者赤松子，恐是漢代韓張良。昔隨劉氏定長安，帷幄未改神慘傷。國家成敗吾豈敢，色難腥腐餐風香。",
      "周南留滯古所惜，南極老人應壽昌。美人胡為隔秋水，焉得置之貢玉堂。"
    ]
  },
  {
    "volume": 220,
    "sequence": 35,
    "title": "憶昔二首",
    "author": "杜甫",
    "content": [
      "憶昔先皇巡朔方，千乘萬騎入咸陽。陰山驕子汗血馬，長驅東胡胡走藏。鄴城反復不足怪，關中小兒壞紀綱，張後不樂上為忙。至今今上猶撥亂，勞身焦思補四方。",
      "我昔近侍叨奉引，出兵整肅不可當。為留猛士守未央，致使岐雍防西羌。犬戎直來坐禦林，百官跣足隨天王。",
      "願見北地傅介子，老儒不用尚書郎。",
      "憶昔開元全盛日，小邑猶藏萬家室。稻米流脂粟米白，公私倉廩俱豐實。九州道路無豺虎，遠行不勞吉日出。",
      "齊紈魯縞車班班，男耕女桑不相失。宮中聖人奏雲門，天下朋友皆膠漆。百餘年間未災變，叔孫禮樂蕭何律。",
      "豈聞一絹直萬錢，有田種穀今流血。洛陽宮殿燒焚盡，宗廟新除狐兔穴。傷心不忍問耆舊，複恐初從亂離說。",
      "小臣魯鈍無所能，朝廷記識蒙祿秩。周宣中興望我皇，灑血江漢身衰疾。"
    ]
  },
  {
    "volume": 220,
    "sequence": 36,
    "title": "冬狩行",
    "author": "杜甫",
    "content": [
      "君不見東川節度兵馬雄，校獵亦似觀成功。",
      "夜發猛士三千人，清晨合圍步驟同。禽獸已斃十七八，殺聲落日回蒼穹。幕前生致九青兕，駱駝pI峞垂玄熊。",
      "東西南北百里間，仿佛蹴踏寒山空。有鳥名鴝鵒，力不能高飛逐走蓬。肉味不足登鼎俎，何為見羈虞羅中。",
      "春搜冬狩侯得同，使君五馬一馬驄。況今攝行大將權，號令頗有前賢風。飄然時危一老翁，十年厭見旌旗紅。",
      "喜君士卒甚整肅，為我回轡擒西戎。草中狐兔盡何益，天子不在咸陽宮。朝廷雖無幽王禍，得不哀痛塵再蒙。",
      "嗚呼，得不哀痛塵再蒙。"
    ]
  },
  {
    "volume": 220,
    "sequence": 37,
    "title": "自平",
    "author": "杜甫",
    "content": [
      "自平宮中呂太一，收珠南海千餘日。近供生犀翡翠稀，複恐征戎干戈密。蠻溪豪族小動搖，世封刺史非時朝。",
      "蓬萊殿前諸主將，才如伏波不得驕。"
    ]
  },
  {
    "volume": 220,
    "sequence": 38,
    "title": "釋悶",
    "author": "杜甫",
    "content": [
      "四海十年不解兵，犬戎也複臨咸京。失道非關出襄野，揚鞭忽是過胡城。豺狼塞路人斷絕。烽火照夜屍縱橫。",
      "天子亦應厭奔走，群公固合思升平。但恐誅求不改轍，聞道嬖孽能全生。江邊老翁錯料事，眼暗不見風塵清。"
    ]
  },
  {
    "volume": 220,
    "sequence": 39,
    "title": "贈別賀蘭銛",
    "author": "杜甫",
    "content": [
      "黃雀飽野粟，群飛動荊榛。今君抱何恨，寂寞向時人。",
      "老驥倦驤首，蒼鷹愁易馴。高賢世未識，固合嬰饑貧。",
      "國步初返正，乾坤尚風塵。悲歌鬢髮白，遠赴湘吳春。",
      "我戀岷下芋，君思千里蓴。生離與死別，自古鼻酸辛。"
    ]
  },
  {
    "volume": 220,
    "sequence": 40,
    "title": "別唐十五誡，因寄禮部賈侍郎",
    "author": "杜甫",
    "content": [
      "九載一相逢，百年能幾何。複為萬里別，送子山之阿。",
      "白鶴久同林，潛魚本同河。未知棲集期，衰老強高歌。",
      "歌罷兩淒惻，六龍忽蹉跎。相視發皓白，況難駐羲和。",
      "胡星墜燕地，漢將仍橫戈。蕭條四海內，人少豺虎多。",
      "少人慎莫投，多虎信所過。饑有易子食，獸猶畏虞羅。",
      "子負經濟才，天門鬱嵯峨。飄搖適東周，來往若崩波。",
      "南宮吾故人，白馬金盤陀。雄筆映千古，見賢心靡他。",
      "念子善師事，歲寒守舊柯。為吾謝賈公，病肺臥江沱。"
    ]
  },
  {
    "volume": 220,
    "sequence": 41,
    "title": "閬山歌",
    "author": "杜甫",
    "content": [
      "閬州城東靈山白，閬州城北玉台碧。松浮欲盡不盡雲，江動將崩未崩石。那知根無鬼神會，已覺氣與嵩華敵。",
      "中原格鬥且未歸，應結茅齋看青壁。"
    ]
  },
  {
    "volume": 220,
    "sequence": 42,
    "title": "閬水歌",
    "author": "杜甫",
    "content": [
      "嘉陵江色何所似，石黛碧玉相因依。正憐日破浪花出，更複春從沙際歸。巴童蕩槳欹側過，水雞銜魚來去飛。",
      "閬中勝事可腸斷，閬州城南天下稀。"
    ]
  },
  {
    "volume": 220,
    "sequence": 43,
    "title": "草堂",
    "author": "杜甫",
    "content": [
      "昔我去草堂，蠻夷塞成都。今我歸草堂，成都適無虞。",
      "請陳初亂時，反復乃須臾。大將赴朝廷，群小起異圖。",
      "中宵斬白馬，盟歃氣已粗。西取邛南兵，北斷劍閣隅。",
      "布衣數十人，亦擁專城居。其勢不兩大，始聞蕃漢殊。",
      "西卒卻倒戈，賊臣互相誅。焉知肘腋禍，自及梟獍徒。",
      "義士皆痛憤，紀綱亂相逾。一國實三公，萬人欲為魚。",
      "唱和作威福，孰肯辨無辜。眼前列杻械，背後吹笙竽。",
      "談笑行殺戮，濺血滿長衢。到今用鉞地，風雨聞號呼。",
      "鬼妾與鬼馬，色悲充爾娛。國家法令在，此又足驚籲。",
      "賤子且奔走，三年望東吳。弧矢暗江海，難為遊五湖。",
      "不忍竟舍此，複來薙榛蕪。入門四松在，步屟萬竹疏。",
      "舊犬喜我歸，低徊入衣裾。鄰舍喜我歸，酤酒攜胡蘆。",
      "大官喜我來，遣騎問所須。城郭喜我來，賓客隘村墟。",
      "天下尚未甯，健兒勝腐儒。飄搖風塵際，何地置老夫。",
      "于時見疣贅，骨髓幸未枯。飲啄愧殘生，食薇不敢餘。"
    ]
  },
  {
    "volume": 220,
    "sequence": 44,
    "title": "四松",
    "author": "杜甫",
    "content": [
      "四松初移時，大抵三尺強。別來忽三載，離立如人長。",
      "會看根不拔，莫計枝凋傷。幽色幸秀髮，疏柯亦昂藏。",
      "所插小藩籬，本亦有堤防。終然掁撥損，得吝千葉黃。",
      "敢為故林主，黎庶猶未康。避賊今始歸，春草滿空堂。",
      "覽物歎衰謝，及茲慰淒涼。清風為我起，灑面若微霜。",
      "足以送老姿，聊待偃蓋張。我生無根帶，配爾亦茫茫。",
      "有情且賦詩，事蹟可兩忘。勿矜千載後，慘澹蟠穹蒼。"
    ]
  },
  {
    "volume": 220,
    "sequence": 45,
    "title": "水檻",
    "author": "杜甫",
    "content": [
      "蒼江多風飆，雲雨晝夜飛。茅軒駕巨浪，焉得不低垂。",
      "遊子久在外，門戶無人持。高岸尚如谷，何傷浮柱欹。",
      "扶顛有勸誡，恐貽識者嗤。既殊大廈傾，可以一木支。",
      "臨川視萬里，何必闌檻為。人生感故物，慷慨有餘悲。"
    ]
  },
  {
    "volume": 220,
    "sequence": 46,
    "title": "破船",
    "author": "杜甫",
    "content": [
      "平生江海心，宿昔具扁舟。豈惟青溪上，日傍柴門遊。",
      "蒼皇避亂兵，緬邈懷舊丘。鄰人亦已非，野竹獨修修。",
      "船舷不重扣，埋沒已經秋。仰看西飛翼，下愧東逝流。",
      "故者或可掘，新者亦易求。所悲數奔竄，白屋難久留。"
    ]
  },
  {
    "volume": 220,
    "sequence": 47,
    "title": "營屋",
    "author": "杜甫",
    "content": [
      "我有陰江竹，能令朱夏寒。陰通積水內，高入浮雲端。",
      "甚疑鬼物憑，不顧翦伐殘。東偏若面勢，戶牖永可安。",
      "愛惜已六載，茲晨去千竿。蕭蕭見白日，洶洶開奔湍。",
      "度堂匪華麗，養拙異考盤。草茅雖薙葺，衰疾方少寬。",
      "洗然順所適，此足代加餐。寂無斤斧響，庶遂憩息歡。"
    ]
  },
  {
    "volume": 220,
    "sequence": 48,
    "title": "除草",
    "author": "杜甫",
    "content": [
      "草有害于人，曾何生阻修。其毒甚蜂蠆，其多彌道周。",
      "清晨步前林，江色未散憂。芒刺在我眼，焉能待高秋。",
      "霜露一沾凝，蕙葉亦難留。荷鋤先童稚，日入仍討求。",
      "轉致水中央，豈無雙釣舟。頑根易滋蔓，敢使依舊丘。",
      "自茲藩籬曠，更覺松竹幽。芟夷不可闕，疾惡信如讎。"
    ]
  },
  {
    "volume": 220,
    "sequence": 49,
    "title": "揚旗",
    "author": "杜甫",
    "content": [
      "江雨颯長夏，府中有餘清。我公會賓客，肅肅有異聲。",
      "初筵閱軍裝，羅列照廣庭。庭空六馬入，駊騀揚旗旌。",
      "回回偃飛蓋，熠熠迸流星。來纏風飆急，去擘山嶽傾。",
      "材歸俯身盡，妙取略地平。虹霓就掌握，舒卷隨人輕。",
      "三州陷犬戎，但見西嶺青。公來練猛士，欲奪天邊城。",
      "此堂不易升，庸蜀日已寧。吾徒且加餐，休適蠻與荊。"
    ]
  },
  {
    "volume": 220,
    "sequence": 50,
    "title": "太子張舍人遺織成褥段",
    "author": "杜甫",
    "content": [
      "客從西北來，遺我翠織成。開緘風濤湧，中有掉尾鯨。",
      "逶迤羅水族，瑣細不足名。客雲充君褥，承君終宴榮。",
      "空堂魑魅走，高枕形神清。領客珍重意，顧我非公卿。",
      "留之懼不祥，施之混柴荊。服飾定尊卑，大哉萬古程。",
      "今我一賤老，裋褐更無營。煌煌珠宮物，寢處禍所嬰。",
      "歎息當路子，干戈尚縱橫。掌握有權柄，衣馬自肥輕。",
      "李鼎死岐陽，實以驕貴盈。來瑱賜自盡，氣豪直阻兵。",
      "皆聞黃金多，坐見悔吝生。奈何田舍翁，受此厚貺情。",
      "錦鯨卷還客，始覺心和平。振我粗席塵，愧客茹藜羹。"
    ]
  },
  {
    "volume": 220,
    "sequence": 51,
    "title": "莫相疑行",
    "author": "杜甫",
    "content": [
      "男兒生無所成頭皓白，牙齒欲落真可惜。憶獻三賦蓬萊宮，自怪一日聲輝赫。集賢學士如堵牆，觀我落筆中書堂。",
      "往時文彩動人主，此日饑寒趨路旁。晚將末契托年少，當面輸心背面笑。寄謝悠悠世上兒，不爭好惡莫相疑。"
    ]
  },
  {
    "volume": 220,
    "sequence": 52,
    "title": "別蔡十四著作",
    "author": "杜甫",
    "content": [
      "賈生慟哭後，寥落無其人。安知蔡夫子，高義邁等倫。",
      "獻書謁皇帝，志已清風塵。流涕灑丹極，萬乘為酸辛。",
      "天地則創痍，朝廷當正臣。異才複間出，周道日惟新。",
      "使蜀見知己，別顏始一伸。主人薨城府，扶櫬歸咸秦。",
      "巴道此相逢，會我病江濱。憶念鳳翔都，聚散俄十春。",
      "我衰不足道，但願子意陳。稍令社稷安，自契魚水親。",
      "我雖消渴甚，敢忘帝力勤。尚思未朽骨，複睹耕桑民。",
      "積水駕三峽，浮龍倚長津。揚舲洪濤間，仗子濟物身。",
      "鞍馬下秦塞，王城通北辰。玄甲聚不散，兵久食恐貧。",
      "窮穀無粟帛，使者來相因。若憑南轅吏，書劄到天垠。"
    ]
  }
]