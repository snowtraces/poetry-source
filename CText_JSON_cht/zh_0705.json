[
  {
    "volume": 705,
    "sequence": 1,
    "title": "送林寬下第東歸",
    "author": "黃滔",
    "content": [
      "為君惆悵惜離京，年少無人有屈名。積雪未開移發日，鳴蟬初急說來程。楚天去路過飛雁，灞岸歸塵觸鎖城。",
      "又得新詩幾章別，煙村竹徑海濤聲。"
    ]
  },
  {
    "volume": 705,
    "sequence": 2,
    "title": "商山贈隱者",
    "author": "黃滔",
    "content": [
      "誰不相逢話息機，九重城裏自依依。蓬萊水淺有人說，商洛山高無客歸。數隻珍禽寒月在，千株古木熱時稀。",
      "西窗昨夜鳴蛩盡，知夢芝翁起扣扉。"
    ]
  },
  {
    "volume": 705,
    "sequence": 3,
    "title": "送二友游湘中",
    "author": "黃滔",
    "content": [
      "千里楚江新雨晴，同征肯恨跡如萍。孤舟泊處聯詩句，八月中旬宿洞庭。為客早悲煙草綠，移家晚失嶽峰青。",
      "今來無計相從去，歸日汀洲乞畫屏。"
    ]
  },
  {
    "volume": 705,
    "sequence": 4,
    "title": "塞下",
    "author": "黃滔",
    "content": [
      "匹馬蕭蕭去不前，平蕪千里見窮邊。關山色死秋深日，鼓角聲沈霜重天。荒骨或銜殘鐵露，驚風時掠暮沙旋。",
      "隴頭冤氣無歸處，化作陰雲飛杳然。"
    ]
  },
  {
    "volume": 705,
    "sequence": 5,
    "title": "下第東歸，留辭刑部鄭郎中諴",
    "author": "黃滔",
    "content": [
      "去違知己住違親，欲發羸蹄進退頻。萬里家山歸養志，數年門館受恩身。鶯聲歷歷秦城曉，柳色依依灞水春。",
      "明日藍田關外路，連天風雨一行人。"
    ]
  },
  {
    "volume": 705,
    "sequence": 6,
    "title": "寄懷南北故人",
    "author": "黃滔",
    "content": [
      "秋風昨夜落芙蕖，一片離心到外區。南海浪高書墮水，北州城破客降胡。玉窗挑鳳佳人老，綺陌啼鶯碧樹枯。",
      "嶺上青嵐隴頭月，時通魂夢出來無。"
    ]
  },
  {
    "volume": 705,
    "sequence": 7,
    "title": "關中言懷",
    "author": "黃滔",
    "content": [
      "事事朝朝委一尊，自知無複解趨奔。試期交後猶為客，公道開時敢說冤。窮巷住來經積雨，故山歸去見荒村。",
      "舉頭盡到斷腸處，何必秋風江上猿。"
    ]
  },
  {
    "volume": 705,
    "sequence": 8,
    "title": "閨怨",
    "author": "黃滔",
    "content": [
      "寸心杳與馬蹄隨，如蛻形容在錦帷。江上月明船發後，花間日暮信回時。五陵夜作酬恩計，四塞秋為破虜期。",
      "待到乘軺入門處，淚珠流盡玉顏衰。"
    ]
  },
  {
    "volume": 705,
    "sequence": 9,
    "title": "旅懷",
    "author": "黃滔",
    "content": [
      "未吃金丹看十洲，乃將身世作仇讎。羈遊數地值兵亂，宿在孤城聞雨秋。東越雲山卻思隱，西秦霜霰苦頻留。",
      "他人折盡月中桂，惆悵當年江上鷗。"
    ]
  },
  {
    "volume": 705,
    "sequence": 10,
    "title": "別友人",
    "author": "黃滔",
    "content": [
      "已喜相逢又怨嗟，十年飄泊在京華。大朝多事還停舉，故國經荒未有家。鳥帶夕陽投遠樹，人沖臘雪往邊沙。",
      "夢魂空系瀟湘岸，煙水茫茫蘆葦花。"
    ]
  },
  {
    "volume": 705,
    "sequence": 11,
    "title": "寄羅浮山道者二首",
    "author": "黃滔",
    "content": [
      "天際雙山壓海濆，天漫絕頂海漫根。時聞雷雨驚樵客，長有龍蛇護洞門。泉石暮含朱槿晝，煙霞冬閉木綿溫。",
      "林間學道如容我，今便辭他寵辱喧。",
      "有人曾見洞中仙，才到人間便越年。金鼎藥成龍入海，玉函書發鶴歸天。樓開石脈千尋直，山拆鼇鱗一半膻。",
      "誰到月明朝禮處，翠岩深鎖荔枝煙。"
    ]
  },
  {
    "volume": 705,
    "sequence": 12,
    "title": "喜侯舍人蜀中新命三首",
    "author": "黃滔",
    "content": [
      "八都詞客漫喧然，誰解飛揚誥誓間。五色彩毫裁鳳詔，九重天子豁龍顏。巴山月在趨朝去，錦水煙生入閣還。",
      "謀及中興多少事，莫愁明月不收關。",
      "卻搜文學起吾唐，暫失都城亦未妨。錦裏幸為丹鳳闕，幕賓征出紫微郎。來時走馬隨中使，到日援毫定外方。",
      "若以掌言看諫獵，相如從此病輝光。",
      "賈誼才承宣室召，左思唯預秘書流。賦家達者無過此，翰苑今朝是獨遊。立被禦爐煙氣逼，吟經棧閣雨聲秋。",
      "內人未識江淹筆，竟問當時不早求。"
    ]
  },
  {
    "volume": 705,
    "sequence": 13,
    "title": "經安州感故鄭郎中二首",
    "author": "黃滔",
    "content": [
      "雲夢江頭見故城，人間四十載垂名。馬蹄踐處東風急，雞舌銷時北闕驚。岳客出來尋古劍，野猿相聚叫孤塋。",
      "騰身飛上鳳凰閣，惆悵終乖吾黨情。",
      "錦帳先生作牧州，干戈缺後見荒丘。兼無姓賈兒童在，空有還珠煙水流。江句行人吟刻石，月腸是處象登樓。",
      "旅魂頻此歸來否，千載雲山屬一遊。"
    ]
  },
  {
    "volume": 705,
    "sequence": 14,
    "title": "出京別崔學士",
    "author": "黃滔",
    "content": [
      "一從門館遍投文，旋忝恩知驟出群。不道鶴雞殊羽翼，許依龍虎借風雲。命奇未便乘東律，言重終期雪北軍。",
      "欲逐飄蓬向岐路，數宵垂淚戀清芬。"
    ]
  },
  {
    "volume": 705,
    "sequence": 15,
    "title": "雁",
    "author": "黃滔",
    "content": [
      "楚岸花晴塞柳衰，年年南北去來期。江城日暮見飛處，旅館月明聞過時。萬里風霜休更恨，滿川煙草且須疑。",
      "洞庭雲水瀟湘雨，好把寒更一一知。"
    ]
  },
  {
    "volume": 705,
    "sequence": 16,
    "title": "寄越從事林嵩侍禦",
    "author": "黃滔",
    "content": [
      "子虛詞賦動君王，誰不期君入對揚。莫戀兔園留看雪，已乘驄馬合淩霜。路歸天上行方別，道在人間久便香。",
      "應念都城舊吟客，十年蹤跡委滄浪。"
    ]
  },
  {
    "volume": 705,
    "sequence": 17,
    "title": "長安書事",
    "author": "黃滔",
    "content": [
      "一年年課數千言，口祝心祠挈出門。孤進難時誰肯薦。",
      "主司通處不須論。頻秋入自邊城雪，昨日聽來嶺樹猿。",
      "若有水田過十畝，早應歸去狄江村。"
    ]
  },
  {
    "volume": 705,
    "sequence": 18,
    "title": "旅懷寄友人",
    "author": "黃滔",
    "content": [
      "重疊愁腸只自知，苦於吞蘖亂於絲。一船風雨分襟處，千里煙波回首時。故國田園經戰後，窮荒日月逼秋期。",
      "鳴蟬似會悠揚意，陌上聲聲怨柳衰。"
    ]
  },
  {
    "volume": 705,
    "sequence": 19,
    "title": "寄蔣先輩",
    "author": "黃滔",
    "content": [
      "夫差宮苑悉蒼苔，攜客朝遊夜未回。塚上題詩蘇小見，江頭酹酒伍員來。秋風急處煙花落，明月中時水寺開。",
      "千載三吳有高跡，虎丘山翠益崔嵬。"
    ]
  },
  {
    "volume": 705,
    "sequence": 20,
    "title": "旅懷",
    "author": "黃滔",
    "content": [
      "雪貌潛凋雪發生，故園魂斷弟兼兄。十年除夜在孤館，萬里一身求大名。空有新詩高華嶽，已無丹懇出秦城。",
      "侯門莫問曾遊處，槐柳影中肝膽傾。"
    ]
  },
  {
    "volume": 705,
    "sequence": 21,
    "title": "放榜日",
    "author": "黃滔",
    "content": [
      "吾唐取士最堪誇，仙榜標名出曙霞。白馬嘶風三十轡，朱門秉燭一千家。郤詵聯臂升天路，宣聖飛章奏日華。",
      "歲歲人人來不得，曲江煙水杏園花。"
    ]
  },
  {
    "volume": 705,
    "sequence": 22,
    "title": "二月二日宴中貽同年封先輩渭",
    "author": "黃滔",
    "content": [
      "帝堯城裏日銜杯，每倚嵇康到玉頹。桂苑五更聽榜後，蓬山二月看花開。垂名入甲成龍去，列姓如丁作鶴來。",
      "同戴大恩何處報，永言交道契陳雷。"
    ]
  },
  {
    "volume": 705,
    "sequence": 23,
    "title": "新野道中",
    "author": "黃滔",
    "content": [
      "野堂如雪草如茵，光武城邊一水濱。越客歸遙春有雨，杜鵑啼苦夜無人。東堂歲去銜杯懶，南浦期來落淚頻。",
      "莫道還家不惆悵，蘇秦羈旅長卿貧。"
    ]
  },
  {
    "volume": 705,
    "sequence": 24,
    "title": "酬俞鈞",
    "author": "黃滔",
    "content": [
      "鄉書一忝薦延恩，二紀三朝泣省門。雖忝立名經聖鑒，敢期興詠疊嘉言。莫論蟾月無梯接，大底龍津有浪翻。",
      "今日朝廷推草澤，佇君承詔出雲根。"
    ]
  },
  {
    "volume": 705,
    "sequence": 25,
    "title": "寄同年崔學士",
    "author": "黃滔",
    "content": [
      "半因同醉杏花園，塵忝鴻爐與鑄顏。已脫素衣酬素發，敢持青桂愛青山。雖知珠樹懸天上，終賴銀河接世間。",
      "畢使海涯能拔宅，三秦二十四畿寰。"
    ]
  },
  {
    "volume": 705,
    "sequence": 26,
    "title": "禦試二首",
    "author": "黃滔",
    "content": [
      "已表隋珠各自攜，更從瓊殿立丹梯。九華燈作三條燭，萬乘君懸四首題。靈鳳敢期翻雪羽，洞簫應或諷金閨。",
      "明朝莫惜場場醉，青桂新香有紫泥。",
      "六曹三省列簪裾，丹詔宣來試士初。不是玉皇疑羽客，要教金榜帶天書。詞臣假寐題黃絹，宮女敲銅奏子虛。",
      "禦目四篇酬九百，敢從燈下略躊躇。"
    ]
  },
  {
    "volume": 705,
    "sequence": 27,
    "title": "寄陳侍禦",
    "author": "黃滔",
    "content": [
      "千年二相未全誇，猶闕閩城賀降麻。何必錦衣須太守，別無蓮幕勝王家。醴泉湧處休論水，黃菊開時獨是花。",
      "九級燕金滿尊酒，卻愁隨詔謁承華。"
    ]
  },
  {
    "volume": 705,
    "sequence": 28,
    "title": "酬徐正字夤",
    "author": "黃滔",
    "content": [
      "已免蹉跎負歲華，敢辭霜鬢雪呈花。名從兩榜考升第，官自三台追起家。匹馬有期歸輦轂，故山無計戀桑麻。",
      "莫言蓬閣從容久，披處終知金在砂。"
    ]
  },
  {
    "volume": 705,
    "sequence": 29,
    "title": "辭相府",
    "author": "黃滔",
    "content": [
      "從漢至唐分五州，誰為將相作諸侯。閩江似鏡正堪戀，秦客如蓬難久留。匹馬忍辭藩屏去，小才寧副廟堂求。",
      "今朝拜別幡幢下，雙淚如珠滴不休。"
    ]
  },
  {
    "volume": 705,
    "sequence": 30,
    "title": "寄羅郎中隱",
    "author": "黃滔",
    "content": [
      "休向中興雪至冤，錢塘江上看濤翻。三征不起時賢議，九轉終成道者言。綠酒千杯腸已爛，新詩數首骨猶存。",
      "瑤蟾若使知人事，仙桂應遭蠹卻根。"
    ]
  },
  {
    "volume": 705,
    "sequence": 31,
    "title": "江行遇王侍禦",
    "author": "黃滔",
    "content": [
      "數年分散秦吳隔，暫泊官船浦柳中。新草軍書名更重，久辭山徑業應空。渡頭潮落將行客，天際風高未宿鴻。",
      "此日相逢魂合斷，賴君身事漸飛沖。"
    ]
  },
  {
    "volume": 705,
    "sequence": 32,
    "title": "客舍秋晚夜懷故山",
    "author": "黃滔",
    "content": [
      "寥寥深巷客中居，況值窮秋百事疏。孤枕憶山千裏外，破窗聞雨五更初。經年荒草侵幽徑，幾樹西風鎖弊廬。",
      "長系寸心歸未得，起挑殘燭獨躊躇。"
    ]
  },
  {
    "volume": 705,
    "sequence": 33,
    "title": "絳州鄭尚書",
    "author": "黃滔",
    "content": [
      "旌旗日日展東風，雲稼連山雪刃空。剖竹已知垂鳳食，摘珠何必到龍宮。諫垣虛位期飛步，翰苑含毫待紀公。",
      "誰謂唐城諸父老，今時得見蜀文翁。"
    ]
  },
  {
    "volume": 705,
    "sequence": 34,
    "title": "喜陳先輩及第",
    "author": "黃滔",
    "content": [
      "今年春已到京華，天與吾曹雪怨嗟。甲乙中時公道複，朝廷看處主司誇。飛離海浪從燒尾，咽卻金丹定易牙。",
      "不是駕前偏落羽，錦城爭得杏園花。"
    ]
  },
  {
    "volume": 705,
    "sequence": 35,
    "title": "延福裏居，和林寬、何紹餘酬寄",
    "author": "黃滔",
    "content": [
      "長說愁吟逆旅中，一庭深雪一窗風。眼前道路無心覓，象外煙霞有句通。幾度相留侵鼓散，頻聞會宿著僧同。",
      "高情未以幹時廢，屬和因知興不窮。"
    ]
  },
  {
    "volume": 705,
    "sequence": 36,
    "title": "贈宿松楊明府",
    "author": "黃滔",
    "content": [
      "溪上家家禮樂新，始知為政異常倫。若非似水清無底，爭得如冰凜拂人。月狖聲和琴調咽，煙村景接柳條春。",
      "宦遊兼得逍遙趣，休憶三吳舊釣津。"
    ]
  },
  {
    "volume": 705,
    "sequence": 37,
    "title": "送僧",
    "author": "黃滔",
    "content": [
      "才年七歲便從師，猶說辭家學佛遲。新劚松蘿還不住，愛尋雲水擬何之。孤溪雪滿維舟夜，疊嶂猿啼過寺時。",
      "鳥道瀧湫悉行後，豈將翻譯負心期。"
    ]
  },
  {
    "volume": 705,
    "sequence": 38,
    "title": "贈鄭明府",
    "author": "黃滔",
    "content": [
      "庭羅衙吏眼看山，真恐風流是謫仙。垂柳五株春婭姹，鳴琴一弄水潺湲。援毫斷獄登殊考，駐樂題詩得出聯。",
      "莫起陶潛折腰歎，才高位下始稱賢。"
    ]
  },
  {
    "volume": 705,
    "sequence": 39,
    "title": "江州夜宴獻陳員外",
    "author": "黃滔",
    "content": [
      "多少歡娛簇眼前，潯陽江上夜開筵。數枝紅蠟啼香淚，兩面青娥拆瑞蓮。清管徹時斟玉醑，碧籌回處擲金船。",
      "因知往歲樓中月，占得風流是偶然。"
    ]
  },
  {
    "volume": 705,
    "sequence": 40,
    "title": "湘中贈張逸人",
    "author": "黃滔",
    "content": [
      "羽衣零落帽欹斜，不自孤峰即海沙。曾為蜀山成寓跡，又因湘水擬營家。鳴琴坐見燕鴻沒，曳履吟忘野徑賒。",
      "更愛扁舟宿寒夜，獨聽風雨過蘆花。"
    ]
  },
  {
    "volume": 705,
    "sequence": 41,
    "title": "寓題",
    "author": "黃滔",
    "content": [
      "紛紛墨敕除官日，處處紅旗打賊時。竿底得璜猶未用，夢中吞鳥擬何為。損生莫若攀丹桂，免俗無過詠紫芝。",
      "兩岸蘆花一江水，依前且把釣魚絲。"
    ]
  },
  {
    "volume": 705,
    "sequence": 42,
    "title": "題陳山人居",
    "author": "黃滔",
    "content": [
      "猶自莓苔馬跡重，石嵌泉冷懶移峰。空垂鳳食簷前竹，漫拔龍形澗底松。隔岸青山秋見寺，半床明月夜聞鐘。",
      "誰能惆悵磻溪事，今古悠悠不再逢。"
    ]
  },
  {
    "volume": 705,
    "sequence": 43,
    "title": "宿李少府園林",
    "author": "黃滔",
    "content": [
      "一壺濁酒百家詩，住此園林守選期。深院月涼留客夜，古杉風細似泉時。嘗頻異茗塵心淨，議罷名山竹影移。",
      "明日綠苔渾掃後，石庭吟坐複容誰。"
    ]
  },
  {
    "volume": 705,
    "sequence": 44,
    "title": "送人明經及第東歸",
    "author": "黃滔",
    "content": [
      "十問九通離義床，今時登第信非常。亦從南院看新榜，旋束春關歸故鄉。水到吳門方見海，樹侵閩嶺漸無霜。",
      "知君已塞平生願，日與交親醉幾場。"
    ]
  },
  {
    "volume": 705,
    "sequence": 45,
    "title": "斷酒",
    "author": "黃滔",
    "content": [
      "未老先為百病仍，醉杯無計接賓朋。免遭拽盞郎君謔，還被簪花錄事憎。絲管合時思索馬，池塘晴後獨留僧。",
      "何因澆得離腸爛，南浦東門恨不勝。"
    ]
  },
  {
    "volume": 705,
    "sequence": 46,
    "title": "南海幕和段先輩送韋侍禦赴闕",
    "author": "黃滔",
    "content": [
      "樹色川光入暮秋，使車西發不勝愁。璧連標格驚分散，雪課篇章互唱酬。魏闕別當飛羽翼，燕台獨且占風流。",
      "滿園歌管涼宵月，此後相思幾上樓。"
    ]
  },
  {
    "volume": 705,
    "sequence": 47,
    "title": "寄南海黃尚書",
    "author": "黃滔",
    "content": [
      "五羊城下駐行車，此事如今八載餘。燕頷已知飛食肉，龍門猶自退為魚。紅樓入夜笙歌合，白社驚秋草木疏。",
      "西望清光寄消息，萬重煙水一封書。"
    ]
  },
  {
    "volume": 705,
    "sequence": 48,
    "title": "送人往蘇州覲其兄",
    "author": "黃滔",
    "content": [
      "闔閭城外越江頭，兩地煙濤一葉舟。到日荊枝應便茂，別時珠淚不須流。迎歡酒醒山當枕，詠古詩成月在樓。",
      "明日尊前若相問，為言今訪赤松遊。"
    ]
  },
  {
    "volume": 705,
    "sequence": 49,
    "title": "游東林寺",
    "author": "黃滔",
    "content": [
      "長生猶自重無生，言讓仙祠佛寺成。碑折誰忘康樂制，山靈表得遠公名。松形入漢藤蘿短，僧語離經耳目清。",
      "莫怪遲遲不歸去，童年已夢繞林行。"
    ]
  },
  {
    "volume": 705,
    "sequence": 50,
    "title": "贈旌德呂明府",
    "author": "黃滔",
    "content": [
      "渥窪步數太阿姿，爭遣王侯不奉知。花作城池入官處，錦隨刀尺少年時。兩衙斷獄兼留客，三考論功合樹碑。",
      "須信隔簾看刺史，錦章朱紱已葳蕤。"
    ]
  },
  {
    "volume": 705,
    "sequence": 51,
    "title": "賀清源僕射新命",
    "author": "黃滔",
    "content": [
      "雖言嵩嶽秀崔嵬，少降連枝命世才。南史兩榮唯百揆，東閩雙拜有三台。二天在頂家家詠，丹鳳銜書歲歲來。",
      "虛說古賢龍虎盛，誰攀荊樹上金台。"
    ]
  },
  {
    "volume": 705,
    "sequence": 52,
    "title": "浙幕李端公泛建溪",
    "author": "黃滔",
    "content": [
      "越城吳國結良姻，交發芙蓉幕內賓。自顧幽沈槐省跡，得陪清顯諫垣臣。分題曉並蘭舟遠，對坐宵聽月狖頻。",
      "更愛延平津上過，一雙神劍是龍鱗。"
    ]
  },
  {
    "volume": 705,
    "sequence": 53,
    "title": "貽宋評事",
    "author": "黃滔",
    "content": [
      "河陽城裏謝城中，入曳長裾出佩銅。燕國金台無別客，陶家柳下有清風。數蹤篆隸書新得，一灶屯蒙火細紅。",
      "時說三吳欲歸處，綠波洲渚紫蒲叢。"
    ]
  },
  {
    "volume": 705,
    "sequence": 54,
    "title": "催妝",
    "author": "黃滔",
    "content": [
      "北府迎塵南郡來，莫將芳意更遲回。雖言天上光陰別，且被人間更漏催。煙樹迥垂連蒂杏，彩童交捧合歡杯。",
      "吹簫不是神仙曲，爭引秦娥下鳳台。"
    ]
  },
  {
    "volume": 705,
    "sequence": 55,
    "title": "寓題",
    "author": "黃滔",
    "content": [
      "每憶家山即涕零，定須歸老舊雲扃。銀河水到人間濁，丹桂枝垂月裏馨。霜雪不飛無翠竹，鯨鯢猶在有青萍。",
      "三千九萬平生事，卻恨南華說北溟。"
    ]
  },
  {
    "volume": 705,
    "sequence": 56,
    "title": "傷蔣校書德山",
    "author": "黃滔",
    "content": [
      "誰到雙溪溪岸傍，與招魂魄上蒼蒼。世間無樹勝青桂，隴上有花唯白楊。秦苑火然新賦在，越城山秀故居荒。",
      "如何萬古雕龍手，獨是相如識漢皇。"
    ]
  },
  {
    "volume": 705,
    "sequence": 57,
    "title": "寄楊贊圖學士",
    "author": "黃滔",
    "content": [
      "東堂第一領春風，時怪關西小驥慵。華表柱頭還有鶴，華歆名下別無龍。君恩鳳閣含毫數，詩景珠宮列肆供。",
      "今日江南駐舟處，莫言歸計為雲峰。"
    ]
  },
  {
    "volume": 705,
    "sequence": 58,
    "title": "酬楊學士",
    "author": "黃滔",
    "content": [
      "神仙簿上愧非夫，詔作疑丹兩入爐。詩裏幾曾吟芍藥，花中方得見菖蒲。陽春唱後應無曲，明月圓來別是珠。",
      "莫下蓬山不回首，東風猶待重摶扶。"
    ]
  },
  {
    "volume": 705,
    "sequence": 59,
    "title": "寄同年李侍郎龜正",
    "author": "黃滔",
    "content": [
      "石門南面淚浪浪，自此東西失帝鄉。昆璞要疑方卓絕，大鵬須息始開張。已歸天上趨雙闕，忽喜人間捧八行。",
      "莫道秋霜不滋物，菊花還借後時黃。"
    ]
  },
  {
    "volume": 705,
    "sequence": 60,
    "title": "鐘陵故人",
    "author": "黃滔",
    "content": [
      "滕王閣下昔相逢，此地今難訪所從。唯愛金籠貯鸚鵡，誰論鐵柱鎖蛟龍。荊榛翠是錢神染，河岳期須國士鐘，一箸鱸魚千古美，後人終少繼前蹤。"
    ]
  },
  {
    "volume": 705,
    "sequence": 61,
    "title": "故山",
    "author": "黃滔",
    "content": [
      "支頤默省舊林泉，石徑茅堂到目前。衰碧鳴蛩莎有露，濃陰歇鹿竹無煙。水從井底通滄海，山在窗中倚遠天。",
      "何事蒼髯不歸去，燕昭臺上一年年。"
    ]
  },
  {
    "volume": 705,
    "sequence": 62,
    "title": "塞上",
    "author": "黃滔",
    "content": [
      "塞門關外日光微，角怨單于雁駐飛。沖水路從冰解斷，逾城人到月明歸。燕山臘雪銷金甲，秦苑秋風脆錦衣。",
      "欲吊昭君倍惆悵，漢家甥舅竟相違。"
    ]
  },
  {
    "volume": 705,
    "sequence": 63,
    "title": "烏石村",
    "author": "黃滔",
    "content": [
      "往日江村今物華，一回登覽一悲嗟。故人歿後城頭月，新鳥啼來壟上花。賣劍錢銷知絕俗，聞蟬詩苦即思家。",
      "謝公古郡青山在，三尺孤墳撲海沙。"
    ]
  },
  {
    "volume": 705,
    "sequence": 64,
    "title": "寄同年盧員外",
    "author": "黃滔",
    "content": [
      "聽盡鶯聲出雍州，秦吳煙月十經秋。龍門在地從人上，郎省連天須鶴遊。休戀一台惟妙絕，已經三字入精求。",
      "當年甲乙皆華顯，應念槐宮今雪頭。"
    ]
  },
  {
    "volume": 705,
    "sequence": 65,
    "title": "寄同年封舍人渭",
    "author": "黃滔",
    "content": [
      "唐城接軫赴秦川，憂合歡離驟十年。龍頷摘珠同泳海，鳳銜輝翰別升天。八行真跡雖收拾，四戶高扃奈隔懸。",
      "能使丘門終始雪，莫教華髮獨潸然。"
    ]
  },
  {
    "volume": 705,
    "sequence": 66,
    "title": "遇羅員外袞",
    "author": "黃滔",
    "content": [
      "灞陵橋外駐征轅，此一分飛十六年。豸角戴時垂素發，雞香含處隔青天。綺園難貯林棲意，班馬須持筆削權。",
      "可忘自初相識地，秋風明月客鄜延。"
    ]
  },
  {
    "volume": 705,
    "sequence": 67,
    "title": "送翁員外承贊",
    "author": "黃滔",
    "content": [
      "誰言吾黨命多奇，榮美如君歷數稀。衣錦還鄉翻是客，回車謁帝卻為歸。鳳旋北闕虛丹穴，星複南宮逼紫微。",
      "已分十旬無急詔，天涯相送只沾衣。"
    ]
  },
  {
    "volume": 705,
    "sequence": 68,
    "title": "奉和翁文堯十九員外中謝日蒙恩賜金紫之什",
    "author": "黃滔",
    "content": [
      "面蒙君賜自龍墀，誰是還鄉一襲衣。三品易懸鱗鬣赫，八絲展起彩章飛。夐為勝事垂千古，題作新詩啟七微。",
      "嚴助買臣精魄在，定應羞著昔年歸。"
    ]
  },
  {
    "volume": 705,
    "sequence": 69,
    "title": "翁文堯員外捧金紫還鄉之命雅發篇章將原交情…以質獎私",
    "author": "黃滔",
    "content": [
      "摶將盛事更無餘，還向橋邊看舊書。東越獨推生竹箭，北溟喜足貯鯤魚。兩回誰解歸華表，午夜兼能薦子虛。",
      "須把頭冠彈盡日，憐君不與故人疏。"
    ]
  },
  {
    "volume": 705,
    "sequence": 70,
    "title": "奉和翁文堯員外經過七林書堂見寄之什",
    "author": "黃滔",
    "content": [
      "朱旗引入昔茆堂，半日從容盡日忙。駟馬寶車行錫禮，金章紫綬帶天香。山從南國添煙翠，龍起東溟認夜光。",
      "定恐故園留不住，竹風松韻漫淒鏘。"
    ]
  },
  {
    "volume": 705,
    "sequence": 71,
    "title": "奉酬翁文堯員外駐南台見寄之什",
    "author": "黃滔",
    "content": [
      "人指南臺山與川，大驚喜氣異當年。花迎金冊非時拆，月對瓊杯此夜圓。我愛藏冰從夏結，君憐修竹到冬鮮。",
      "殷勤更抱鳴琴撫，為憶秦兒識斷弦。"
    ]
  },
  {
    "volume": 705,
    "sequence": 72,
    "title": "翁文堯員外擁冊禮之歸一路有詩名晝錦集…五十六字",
    "author": "黃滔",
    "content": [
      "六窠只佩諸侯印，爭比從天擁冊歸。一軸郢人歌處雪，兩重朱氏著來衣。閩山秀已鐘君盡，洛水波應濺我稀。",
      "明日陪塵迎駟馬，定淮齋沐看光輝。"
    ]
  },
  {
    "volume": 705,
    "sequence": 73,
    "title": "奉和翁文堯員外文秀、光賢、晝錦之什",
    "author": "黃滔",
    "content": [
      "鄉名裏號一朝新，乃覺台恩重萬鈞。建水閩山無故事，長卿嚴助是前身。清泉引入旁添潤，嘉樹移來別帶春。",
      "莫憑欄幹剩留駐，內庭虛位待才臣。",
      "雖言閩越系生賢，誰是還家寵自天。山簡槐兼諸郡命，鄭玄慚秉六經權。鳥行去沒孤煙樹，漁唱還從碧島川。",
      "休說遲回未能去，夜來新夢禁中泉。",
      "君王面賜紫還鄉，金紫中推是甲裳。華構便將垂美號，故山重更發清光。水澄此日蘭宮鏡，樹憶當年柏署霜。",
      "珍重朱欄兼翠拱，來來皆自讀書堂。"
    ]
  },
  {
    "volume": 705,
    "sequence": 74,
    "title": "奉酬翁文堯員外神泉之遊見寄嘉什",
    "author": "黃滔",
    "content": [
      "含雞假豸喜同遊，野外嘶風並紫騮。松竹迥尋青障寺，姓名題向白雲樓。泉源出石清消暑，僧語離經妙破愁。",
      "爭奈愛山尤戀闕，古來能有幾人休。"
    ]
  },
  {
    "volume": 705,
    "sequence": 75,
    "title": "輒吟七言四韻，攀寄翁文堯拾遺",
    "author": "黃滔",
    "content": [
      "唐設高科表用文，吾曹誰作諫垣臣。甄山秀氣曠千古，鳳闕華恩鐘二人。起草便論天上事，如君不是世間身。",
      "龍頭龍尾前年夢，今日須憐應若神。"
    ]
  }
]