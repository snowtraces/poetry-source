[
  {
    "volume": 173,
    "sequence": 1,
    "title": "廬山謠，寄盧侍禦虛舟",
    "author": "李白",
    "content": [
      "我本楚狂人，鳳歌笑孔丘。手持綠玉杖，朝別黃鶴樓。",
      "五嶽尋仙不辭遠，一生好入名山遊。廬山秀出南斗傍，屏風九疊雲錦張，影落明湖青黛光。金闕前開二峰長，銀河倒掛三石樑。香爐瀑布遙相望，回崖遝嶂淩蒼蒼。",
      "翠影紅霞映朝日，鳥飛不到吳天長。登高壯觀天地間，大江茫茫去不還。黃雲萬里動風色，白波九道流雪山。",
      "好為廬山謠，興因廬山發。閑窺石鏡清我心，謝公行處蒼苔沒。早服還丹無世情，琴心三疊道初成。",
      "遙見仙人彩雲裏，手把芙蓉朝玉京。先期汗漫九垓上，願接盧敖遊太清。"
    ]
  },
  {
    "volume": 173,
    "sequence": 2,
    "title": "下尋陽城泛彭蠡，寄黃判官",
    "author": "李白",
    "content": [
      "浪動灌嬰井，尋陽江上風。開帆入天鏡，直向彭湖東。",
      "落景轉疏雨，晴雲散遠空。名山發佳興，清賞亦何窮。",
      "石鏡掛遙月，香爐滅彩虹。相思俱對此，舉目與君同。"
    ]
  },
  {
    "volume": 173,
    "sequence": 3,
    "title": "書情寄從弟邠州長史昭",
    "author": "李白",
    "content": [
      "自笑客行久，我行定幾時。綠楊已可折，攀取最長枝。",
      "翩翩弄春色，延佇寄相思。誰言貴此物，意願重瓊蕤。",
      "昨夢見惠連，朝吟謝公詩。東風引碧草，不覺生華池。",
      "臨玩忽雲夕，杜鵑夜鳴悲。懷君芳歲歇，庭樹落紅滋。"
    ]
  },
  {
    "volume": 173,
    "sequence": 4,
    "title": "寄王漢陽",
    "author": "李白",
    "content": [
      "南湖秋月白，王宰夜相邀。錦帳郎官醉，羅衣舞女嬌。",
      "笛聲喧沔鄂，歌曲上雲霄。別後空愁我，相思一水遙。"
    ]
  },
  {
    "volume": 173,
    "sequence": 5,
    "title": "春日歸山，寄孟浩然",
    "author": "李白",
    "content": [
      "朱紱遺塵境，青山謁梵筵。金繩開覺路，寶筏度迷川。",
      "嶺樹攢飛栱，岩花覆穀泉。塔形標海月，樓勢出江煙。",
      "香氣三天下，鐘聲萬壑連。荷秋珠已滿，松密蓋初圓。",
      "鳥聚疑聞法，龍參若護禪。愧非流水韻，叨入伯牙弦。"
    ]
  },
  {
    "volume": 173,
    "sequence": 6,
    "title": "流夜郎永華寺，寄尋陽群官",
    "author": "李白",
    "content": [
      "朝別淩煙樓，賢豪滿行舟。暝投永華寺，賓散予獨醉。",
      "願結九江流，添成萬行淚。寫意寄廬岳，何當來此地。",
      "天命有所懸，安得苦愁思。"
    ]
  },
  {
    "volume": 173,
    "sequence": 7,
    "title": "流夜郎至西塞驛，寄裴隱",
    "author": "李白",
    "content": [
      "揚帆借天風，水驛苦不緩。平明及西塞，已先投沙伴。",
      "回巒引群峰，橫蹙楚山斷。砯沖萬壑會，震遝百川滿。",
      "龍怪潛溟波，俟時救炎旱。我行望雷雨，安得沾枯散。",
      "鳥去天路長，人愁春光短。空將澤畔吟，寄爾江南管。"
    ]
  },
  {
    "volume": 173,
    "sequence": 8,
    "title": "自漢陽病酒歸，寄王明府",
    "author": "李白",
    "content": [
      "去歲左遷夜郎道，琉璃硯水長枯槁。今年敕放巫山陽，蛟龍筆翰生輝光。聖主還聽子虛賦，相如卻與論文章。",
      "願掃鸚鵡洲，與君醉百場。嘯起白雲飛七澤，歌吟淥水動三湘。莫惜連船沽美酒，千金一擲買春芳。"
    ]
  },
  {
    "volume": 173,
    "sequence": 9,
    "title": "望漢陽柳色，寄王宰",
    "author": "李白",
    "content": [
      "漢陽江上柳，望客引東枝。樹樹花如雪，紛紛亂若絲。",
      "春風傳我意，草木別前知。寄謝弦歌宰，西來定未遲。"
    ]
  },
  {
    "volume": 173,
    "sequence": 10,
    "title": "江夏寄漢陽輔錄事",
    "author": "李白",
    "content": [
      "誰道此水廣，狹如一匹練。江夏黃鶴樓，青山漢陽縣。",
      "大語猶可聞，故人難可見。君草陳琳檄，我書魯連箭。",
      "報國有壯心，龍顏不回眷。西飛精衛鳥，東海何由填。",
      "鼓角徒悲鳴，樓船習征戰。抽劍步霜月，夜行空庭遍。",
      "長呼結浮雲，埋沒顧榮扇。他日觀軍容，投壺接高宴。"
    ]
  },
  {
    "volume": 173,
    "sequence": 11,
    "title": "早春寄王漢陽",
    "author": "李白",
    "content": [
      "聞道春還未相識，走傍寒梅訪消息。昨夜東風入武陽，陌頭楊柳黃金色。碧水浩浩雲茫茫，美人不來空斷腸。",
      "預拂青山一片石，與君連日醉壺觴。"
    ]
  },
  {
    "volume": 173,
    "sequence": 12,
    "title": "江上寄巴東故人",
    "author": "李白",
    "content": [
      "漢水波浪遠，巫山雲雨飛。東風吹客夢，西落此中時。",
      "覺後思白帝，佳人與我違。瞿塘饒賈客，音信莫令稀。"
    ]
  },
  {
    "volume": 173,
    "sequence": 13,
    "title": "江上寄元六林宗",
    "author": "李白",
    "content": [
      "霜落江始寒，楓葉綠未脫。客行悲清秋，永路苦不達。",
      "滄波眇川汜，白日隱天末。停棹依林巒，驚猿相叫聒。",
      "夜分河漢轉，起視溟漲闊。涼風何蕭蕭，流水鳴活活。",
      "浦沙淨如洗，海月明可掇。蘭交空懷思，瓊樹詎解渴。",
      "勖哉滄洲心，歲晚庶不奪。幽賞頗自得，興遠與誰豁。"
    ]
  },
  {
    "volume": 173,
    "sequence": 14,
    "title": "寄從弟宣州長史昭",
    "author": "李白",
    "content": [
      "爾佐宣州郡，守官清且閑。常誇雲月好，邀我敬亭山。",
      "五落洞庭葉，三江遊未還。相思不可見，歎息損朱顏。"
    ]
  },
  {
    "volume": 173,
    "sequence": 15,
    "title": "涇溪東亭寄鄭少府諤",
    "author": "李白",
    "content": [
      "我遊東亭不見君，沙上行將白鷺群。白鷺行時散飛去，又如雪點青山雲。欲往涇溪不辭遠，龍門蹙波虎眼轉。",
      "杜鵑花開春已闌，歸向陵陽釣魚晚。"
    ]
  },
  {
    "volume": 173,
    "sequence": 16,
    "title": "宣州九日聞崔四侍御與宇文太守遊敬亭余時登響山不同此賞醉後寄崔侍御二首",
    "author": "李白",
    "content": [
      "九日茱萸熟，插鬢傷早白。登高望山海，滿目悲古昔。",
      "遠訪投沙人，因為逃名客。故交竟誰在，獨有崔亭伯。",
      "重陽不相知，載酒任所適。手持一枝菊，調笑二千石。",
      "日暮岸幘歸，傳呼隘阡陌。彤襜雙白鹿，賓從何輝赫。",
      "夫子在其間，遂成雲霄隔。良辰與美景，兩地方虛擲。",
      "晚從南峰歸，蘿月下水壁。卻登郡樓望，松色寒轉碧。",
      "咫尺不可親，棄我如遺舄。",
      "九卿天上落，五馬道傍來。列戟朱門曉，褰幃碧嶂開。",
      "登高望遠海，召客得英才。紫綬歡情洽，黃花逸興催。",
      "山從圖上見，溪即鏡中回。遙羨重陽作，應過戲馬台。"
    ]
  },
  {
    "volume": 173,
    "sequence": 17,
    "title": "寄崔侍禦",
    "author": "李白",
    "content": [
      "宛溪霜夜聽猿愁，去國長為不系舟。獨憐一雁飛南海，卻羨雙溪解北流。高人屢解陳蕃榻，過客難登謝脁樓。",
      "此處別離同落葉，朝朝分散敬亭秋。"
    ]
  },
  {
    "volume": 173,
    "sequence": 18,
    "title": "涇溪南藍山下有落星潭可以卜築余泊舟石上寄何判官昌浩",
    "author": "李白",
    "content": [
      "藍岑竦天壁，突兀如鯨額。奔蹙橫澄潭，勢吞落星石。",
      "沙帶秋月明，水搖寒山碧。佳境宜緩棹，清輝能留客。",
      "恨君阻歡遊，使我自驚惕。所期俱蔔築，結茅煉金液。"
    ]
  },
  {
    "volume": 173,
    "sequence": 19,
    "title": "早過漆林渡，寄萬巨",
    "author": "李白",
    "content": [
      "西經大藍山，南來漆林渡。水色倒空青，林煙橫積素。",
      "漏流昔吞翕，遝浪競奔注。潭落天上星，龍開水中霧。",
      "嶢岩注公柵，突兀陳焦墓。嶺峭紛上幹，川明屢回顧。",
      "因思萬夫子，解渴同瓊樹。何日睹清光，相歡詠佳句。"
    ]
  },
  {
    "volume": 173,
    "sequence": 20,
    "title": "遊敬亭寄崔侍禦",
    "author": "李白",
    "content": [
      "我家敬亭下，輒繼謝公作。相去數百年，風期宛如昨。",
      "登高素秋月，下望青山郭。俯視鴛鷺群，飲啄自鳴躍。",
      "夫子雖蹭蹬，瑤台雪中鶴。獨立窺浮雲，其心在寥廓。",
      "時來顧我笑，一飯葵與藿。世路如秋風，相逢盡蕭索。",
      "腰間玉具劍，意許無遺諾。壯士不可輕，相期在雲閣。"
    ]
  },
  {
    "volume": 173,
    "sequence": 21,
    "title": "三山望金陵，寄殷淑",
    "author": "李白",
    "content": [
      "三山懷謝脁，水澹望長安。蕪沒河陽縣，秋江正北看。",
      "盧龍霜氣冷，鳷鵲月光寒。耿耿憶瓊樹，天涯寄一歡。"
    ]
  },
  {
    "volume": 173,
    "sequence": 22,
    "title": "自金陵溯流過白璧山玩月達天門，寄句容王主簿",
    "author": "李白",
    "content": [
      "滄江溯流歸，白璧見秋月。秋月照白璧，皓如山陰雪。",
      "幽人停宵征，賈客忘早發。進帆天門山，回首牛渚沒。",
      "川長信風來，日出宿霧歇。故人在咫尺，新賞成胡越。",
      "寄君青蘭花，惠好庶不絕。"
    ]
  },
  {
    "volume": 173,
    "sequence": 23,
    "title": "寄上吳王三首",
    "author": "李白",
    "content": [
      "淮王愛八公，攜手綠雲中。小子忝枝葉，亦攀丹桂叢。",
      "謬以詞賦重，而將枚馬同。何日背淮水，東之觀土風。",
      "坐嘯廬江靜，閑聞進玉觴。去時無一物，東壁掛胡床。",
      "英明廬江守，聲譽廣平籍。灑掃黃金台，招邀青雲客。",
      "客曾與天通，出入清禁中。襄王憐宋玉，願入蘭台宮。"
    ]
  }
]