[
  {
    "volume": 418,
    "sequence": 1,
    "title": "夢上天",
    "author": "元稹",
    "content": [
      "夢上高高天，高高蒼蒼高不極。下視五嶽塊累累，仰天依舊蒼蒼色。蹋雲聳身身更上，攀天上天攀未得。",
      "西瞻若水兔輪低，東望蟠桃海波黑。日月之光不到此，非暗非明煙塞塞。天悠地遠身跨風，下無階梯上無力。",
      "來時畏有他人上，截斷龍胡斬鵬翼。茫茫漫漫方自悲，哭向青雲椎素臆。哭聲厭咽旁人惡，喚起驚悲淚飄露。",
      "千慚萬謝喚厭人，向使無君終不寤。"
    ]
  },
  {
    "volume": 418,
    "sequence": 2,
    "title": "冬白紵",
    "author": "元稹",
    "content": [
      "吳宮夜長宮漏款，簾幕四垂燈焰暖。西施自舞王自管，雪紵翻翻鶴翎散，促節牽繁舞腰懶。舞腰懶，王罷飲，蓋覆西施鳳花錦。身作匡床臂為枕，朝佩樅玉王晏寢。",
      "寢醒閽報門無事，子胥死後言為諱。近王之臣論王意，共笑越王窮惴惴，夜夜抱冰寒不睡。"
    ]
  },
  {
    "volume": 418,
    "sequence": 3,
    "title": "將進酒",
    "author": "元稹",
    "content": [
      "將進酒，將進酒。酒中有毒鴆主父，言之主父傷主母。",
      "母為妾地父妾天，仰天俯地不忍言。陽為僵踣主父前，主父不知加妾鞭。旁人知妾為主說，主將淚洗鞭頭血。",
      "推椎主母牽下堂，扶妾遣升堂上床。將進酒，酒中無毒令主壽。願主回恩歸主母，遣妾如此由主父。",
      "妾為此事人偶知，自慚不密方自悲。主今顛倒安置妾，貪天僭地誰不為。"
    ]
  },
  {
    "volume": 418,
    "sequence": 4,
    "title": "采珠行",
    "author": "元稹",
    "content": [
      "海波無底珠沉海，采珠之人判死采。萬人判死一得珠，斛量買婢人何在。年年采珠珠避人。今年采珠由海神。",
      "海神采珠珠盡死，死盡明珠空海水。珠為海物海屬神，神今自采何況人。"
    ]
  },
  {
    "volume": 418,
    "sequence": 5,
    "title": "董逃行",
    "author": "元稹",
    "content": [
      "董逃董逃董卓逃，揩鏗戈甲聲勞嘈。剜剜深臍脂焰焰，人皆數歎曰，爾獨不憶年年取我身上膏。",
      "膏銷骨盡煙火死，長安城中賊毛起。城門四走公卿士，走勸劉虞作天子。劉虞不敢作天子，曹瞞篡亂從此始。",
      "董逃董逃人莫喜，勝負相環相枕倚，縫綴難成裁破易。",
      "何況曲針不能伸巧指，欲學裁縫須准擬。"
    ]
  },
  {
    "volume": 418,
    "sequence": 6,
    "title": "憶遠曲",
    "author": "元稹",
    "content": [
      "憶遠曲，郎身不遠郎心遠。沙隨郎飯俱在匙，郎意看沙那比飯。水中書字無字痕，君心暗畫誰會君。",
      "況妾事姑姑進止，身去門前同萬里。一家儘是郎腹心，妾似生來無兩耳。妾身何足言，聽妾私勸君。",
      "君今夜夜醉何處，姑來伴妾自閉門。嫁夫恨不早，養兒將備老。妾自嫁郎身骨立，老姑為郎求娶妾。",
      "妾不忍見姑郎忍見，為郎忍耐看姑面。"
    ]
  },
  {
    "volume": 418,
    "sequence": 7,
    "title": "夫遠征",
    "author": "元稹",
    "content": [
      "趙卒四十萬，盡為坑中鬼。趙王未信趙母言，猶點新兵更填死。填死之兵兵氣索，秦強趙破括敵起。",
      "括雖專命起尚輕，何況牽肘之人牽不已。坑中之鬼妻在營，髽麻戴絰鵝雁鳴。送夫之婦又行哭，哭聲送死非送行。",
      "夫遠征，遠征不必戍長城，出門便不知死生。"
    ]
  },
  {
    "volume": 418,
    "sequence": 8,
    "title": "織婦詞",
    "author": "元稹",
    "content": [
      "織夫何太忙，蠶經三臥行欲老。蠶神女聖早成絲，今年絲稅抽征早。早征非是官人惡。去歲官家事戎索。",
      "征人戰苦束刀瘡，主將勳高換羅幕。繅絲織帛猶努力，變緝撩機苦難織。東家頭白雙女兒，為解挑紋嫁不得。",
      "簷前嫋嫋遊絲上，上有蜘蛛巧來往。羨他蟲豸解緣天，能向虛空織羅網。"
    ]
  },
  {
    "volume": 418,
    "sequence": 9,
    "title": "田家詞",
    "author": "元稹",
    "content": [
      "牛吒吒，田確確。旱塊敲牛蹄趵趵，種得官倉珠顆穀。",
      "六十年來兵蔟蔟，月月食糧車轆轆。一日官軍收海服，驅牛駕車食牛肉。歸來攸得牛兩角，重鑄鋤犁作斤劚。",
      "姑舂婦擔去輸官，輸官不足歸賣屋，願官早勝讎早覆。",
      "農死有兒牛有犢，誓不遣官軍糧不足。"
    ]
  },
  {
    "volume": 418,
    "sequence": 10,
    "title": "俠客行",
    "author": "元稹",
    "content": [
      "俠客不怕死，怕在事不成，事成不肯藏姓名。",
      "我非竊賊誰夜行，白日堂堂殺袁盎。九衢草草人面青，此客此心師海鯨。海鯨露背橫滄溟，海波分作兩處生。",
      "分海減海力，俠客有謀，人不識測三尺鐵蛇延二國。"
    ]
  },
  {
    "volume": 418,
    "sequence": 11,
    "title": "君莫非",
    "author": "元稹",
    "content": [
      "鳥不解走，獸不解飛。兩不相解，那得相譏。犬不飲露，蟬不啖肥。以蟬易犬，蟬死犬饑。燕在梁棟，鼠在階基。",
      "各自窠窟，人不能移。婦好針縷，夫讀書詩。男翁女嫁，卒不相知。懼聾摘耳，效痛嚬眉。我不非爾，爾無我非。"
    ]
  },
  {
    "volume": 418,
    "sequence": 12,
    "title": "田野狐兔行",
    "author": "元稹",
    "content": [
      "種豆耘鋤，種禾溝甽。禾苗豆甲，狐榾兔翦。割鵠喂鷹，烹麟啖犬。鷹怕兔毫，犬被狐引。狐兔相須，鷹犬相盡。",
      "日暗天寒，禾稀豆損。鷹犬就烹，狐兔俱哂。"
    ]
  },
  {
    "volume": 418,
    "sequence": 13,
    "title": "當來日大難行",
    "author": "元稹",
    "content": [
      "當來日大難行。前有阪，後有坑。大樑側，小梁傾。",
      "兩軸相絞，兩輪相撐。大牛豎，小牛橫。烏啄牛背，足趺力佇。當來日大難行。太行雖險，險可使平。",
      "輪軸自撓，牽制不停。泥潦漸久，荊棘旋生。行必不得，不如不行。"
    ]
  },
  {
    "volume": 418,
    "sequence": 14,
    "title": "人道短",
    "author": "元稹",
    "content": [
      "古道天道長人道短，我道天道短人道長。",
      "天道晝夜回轉不曾住，春秋冬夏忙。顛風暴雨電雷狂，晴被陰暗，月奪日光。往往星宿，日亦堂堂。天既職性命，道德人自強。堯舜有聖德，天不能遣，壽命永昌。",
      "泥金刻玉，與秦始皇。周公傅說，何不長宰相。老聃仲尼，何事棲遑。莽卓恭顯，皆數十年富貴。梁冀夫婦，車馬煌煌。若此顛倒事，豈非天道短，豈非人道長。",
      "堯舜留得神聖事，百代天子有典章。仲尼留得孝順語，千年萬歲父子不敢相滅亡。歿後千餘載，唐家天子封作文宣王。老君留得五千字，子孫萬萬稱聖唐。",
      "諡作玄元帝，魂魄坐天堂。周公周禮二十卷，有能行者知紀綱。傅說說命三四紙，有能師者稱祖宗。",
      "天能夭人命，人使道無窮。若此神聖事，誰道人道短，豈非人道長。天能種百草，蕕得十年有氣息，蕣才一日芳。",
      "人能揀得丁沈蘭蕙，料理百和香。天解養禽獸，喂虎豹豺狼。人解和曲糵。充礿祀烝嘗。杜鵑無百作，天遣百鳥哺雛，不遣哺鳳凰。巨蟒壽千歲，天遣食牛吞象充腹腸。蛟螭與變化，鬼怪與隱藏。",
      "蚊蚋與利觜，枳棘與鋒鋩。賴得人道有揀別，信任天道真茫茫。若此撩亂事，豈非天道短，賴得人道長。"
    ]
  },
  {
    "volume": 418,
    "sequence": 15,
    "title": "苦樂相倚曲",
    "author": "元稹",
    "content": [
      "古來苦樂之相倚，近於掌上之十指。君心半夜猜恨生，荊棘滿懷天未明。漢成眼瞥飛燕時，可憐班女恩已衰。",
      "未有因由相決絕，猶得半年佯暖熱。轉將深意諭旁人，緝綴瑕疵遣潛說。一朝詔下辭金屋，班姬自痛何倉卒。",
      "呼天撫地將自明，不悟尋時暗銷骨。白首宮人前再拜，願將日月相輝解。苦樂相尋晝夜間，燈光那有天明在。",
      "主今被奪心應苦，妾奪深恩初為主。欲知妾意恨主時，主今為妾思量取。班姬收淚抱妾身，我曾排擯無限人。"
    ]
  },
  {
    "volume": 418,
    "sequence": 16,
    "title": "出門行",
    "author": "元稹",
    "content": [
      "兄弟同出門，同行不同志。淒淒分歧路，各各營所為。",
      "兄上荊山巔，翻石辨虹氣。弟沉滄海底，偷珠待龍睡。",
      "出門不數年，同歸亦同遂。俱用私所珍，升沉自茲異。",
      "獻珠龍王宮，值龍覓珠次。但喜複得珠，不求珠所自。",
      "酬客雙龍女，授客六龍轡。遣充行雨神，雨澤隨客意。",
      "雩夏鐘鼓繁，uG秋玉帛積。彩色畫廊廟，奴僮被珠翠。",
      "驥騄千萬雙，鴛鴦七十二。言者未搖舌，無人敢輕議。",
      "其兄因獻璞，再刖不履地。門戶親戚疏，匡床妻妾棄。",
      "銘心有所待，視足無所愧。持璞自枕頭，淚痕雙血漬。",
      "一朝龍醒寤，本問偷珠事。因知行雨偏，妻子五刑備。",
      "仁兄捧屍哭，勢友掉頭諱。喪車黔首葬，吊客青蠅至。",
      "楚有望氣人，王前忽長跪。賀王得貴寶，不遠王所蒞。",
      "求之果如言，剖出浮筠膩。白珩無顏色，垂棘有瑕累。",
      "在楚裂地封，入趙連城貴。秦遣李斯書，書為傳國瑞。",
      "秦亡漢魏傳，傳者得神器。卞和名永永，與寶不相墜。",
      "勸爾出門行，行難莫行易。易得還易失，難同亦難離。",
      "善賈識貪廉，良田無稙穉。磨劍莫磨錐，磨錐成小利。"
    ]
  },
  {
    "volume": 418,
    "sequence": 17,
    "title": "捉捕歌",
    "author": "元稹",
    "content": [
      "捉捕複捉捕，莫捉狐與兔。狐兔藏窟穴，豺狼妨道路。",
      "道路非不妨，最憂螻蟻聚。豺狼不陷阱，螻蟻潛幽蠹。",
      "切切主人窗，主人輕細故。延緣蝕dw櫨，漸入棟樑柱。",
      "梁棟盡空虛，攻穿痕不露。主人坦然意，晝夜安寢寤。",
      "網羅布參差，鷹犬走回互。盡力窮窟穴，無心自還顧。",
      "客來歌捉捕，歌竟淚如雨。豈是惜狐兔，畏君先後誤。",
      "願君掃梁棟，莫遣螻蟻附。次及清道塗，盡滅豺狼步。",
      "主人堂上坐，行客門前度。然後巡野田，遍張畋獵具。",
      "外無梟獍援，內有熊羆驅。狡兔掘荒榛，妖狐熏古墓。",
      "用力不足多，得禽自無數。畏君聽未詳，聽客有明喻。",
      "蟣虱誰不輕，鯨鯢誰不惡。在海尚幽遐，在懷交穢汙。",
      "歌此勸主人，主人那不悟。不悟還更歌，誰能恐違忤。"
    ]
  },
  {
    "volume": 418,
    "sequence": 18,
    "title": "古築城曲五解",
    "author": "元稹",
    "content": [
      "年年塞下丁，長作出塞兵。自從冒頓強，官築遮虜城。",
      "築城須努力，城高遮得賊。但恐賊路多，有城遮不得。",
      "丁口傳父言，莫問城堅不。平城被虜圍，漢劚城牆走。",
      "因茲請休和，虜往騎來過。半疑兼半信，築城猶嵯峨。",
      "築城安敢煩，願聽丁一言。請築鴻臚寺，兼愁虜出關。"
    ]
  },
  {
    "volume": 418,
    "sequence": 19,
    "title": "估客樂",
    "author": "元稹",
    "content": [
      "估客無住著，有利身則行。出門求火伴，入戶辭父兄。",
      "父兄相教示，求利莫求名。求名有所避，求利無不營。",
      "火伴相勒縛，賣假莫賣誠。交關但交假，本生得失輕。",
      "自茲相將去，誓死意不更。亦解市頭語，便無鄰里情。",
      "鍮石打臂釧，糯米吹項瓔。歸來村中賣，敲作金石聲。",
      "村中田舍娘，貴賤不敢爭。所費百錢本，已得十倍贏。",
      "顏色轉光淨，飲食亦甘馨。子本頻蕃息，貨販日兼併。",
      "求珠駕滄海，采玉上荊衡。北買黨項馬，西擒吐蕃鸚。",
      "炎洲布火浣，蜀地錦織成。越婢脂肉滑，奚僮眉眼明。",
      "通算衣食費，不計遠近程。經遊天下遍，卻到長安城。",
      "城中東西市，聞客次第迎。迎客兼說客，多財為勢傾。",
      "客心本明黠，聞語心已驚。先問十常侍，次求百公卿。",
      "侯家與主第，點綴無不精。歸來始安坐，富與王者勍。",
      "市卒酒肉臭，縣胥家舍成。豈唯絕言語，奔走極使令。",
      "大兒販材木，巧識梁棟形。小兒販鹽鹵，不入州縣征。",
      "一身偃市利，突若截海鯨。鉤距不敢下，下則牙齒橫。",
      "生為估客樂，判爾樂一生。爾又生兩子，錢刀何歲平。"
    ]
  }
]