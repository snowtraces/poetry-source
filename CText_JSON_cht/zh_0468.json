[
  {
    "volume": 468,
    "sequence": 1,
    "title": "苦婦詞",
    "author": "劉言史",
    "content": [
      "地遠易驕崇，用刑匪精研。哀哉苦婦身，夫死百殃纏。",
      "草草催出門，衣墮發披肩。獨隨軍吏行，當夕餘欲遷。",
      "來時已厭生，到此自不全。臨江臥黃砂，二子死在邊。",
      "氣噦不發聲，背頭血涓涓。有時強為言，只是尤青天。",
      "稿蓐無一枝，冷氣兩懸懸。窮荒夷教卑，骨肉病棄捐。",
      "況非本族音，肌露誰為憐。事痛感行賓，住得貪程船。",
      "必當負嚴法，豈有胎孕篇。遊畋複釋麛，羔兔尚免鸇。",
      "何處擯逐深，一罪三見顛。校尉勳望重，幕府才且賢。",
      "蘭裙間珠履，食玉處花筵。但勿輕所暗，莫慮無人焉。"
    ]
  },
  {
    "volume": 468,
    "sequence": 2,
    "title": "與孟郊洛北野泉上煎茶",
    "author": "劉言史",
    "content": [
      "粉細越筍芽，野煎寒溪濱。恐乖靈草性，觸事皆手親。",
      "敲石取鮮火，撇泉避腥鱗。熒熒爨風鐺，拾得墜巢薪。",
      "潔色既爽別，浮氳亦殷勤。以茲委曲靜，求得正味真。",
      "宛如摘山時，自歠指下春。湘瓷泛輕花，滌盡昏渴神。",
      "此遊愜醒趣，可以話高人。"
    ]
  },
  {
    "volume": 468,
    "sequence": 3,
    "title": "七夕歌",
    "author": "劉言史",
    "content": [
      "星寥寥兮月細輪，佳期可想兮不可親。雲衣香薄妝態新，彩輧悠悠度天津。玉幌相逢夜將極，妖紅慘黛生愁色。",
      "寂寞低容入舊機，歇著金梭思往夕。人間不見因誰知，萬家閨豔求此時。碧空露重彩盤濕，花上乞得蜘蛛絲。"
    ]
  },
  {
    "volume": 468,
    "sequence": 4,
    "title": "立秋日",
    "author": "劉言史",
    "content": [
      "商風動葉初，蕭索一貧居。老性容茶少，羸肌與簟疏。",
      "舊醅難重漉，新菜未勝鉏。才薄無潘興，便便畫偃廬。"
    ]
  },
  {
    "volume": 468,
    "sequence": 5,
    "title": "題茅山仙台藥院",
    "author": "劉言史",
    "content": [
      "擾擾浮生外，華陽一洞春。道書金字小，仙圃玉苗新。",
      "芝草迎飛燕，桃花笑俗人。樓臺爭聳漢，雞犬亦嫌秦。",
      "願得青芽散，長年駐此身。"
    ]
  },
  {
    "volume": 468,
    "sequence": 6,
    "title": "送婆羅門歸本國",
    "author": "劉言史",
    "content": [
      "刹利王孫字迦攝，竹錐橫寫叱蘿葉。遙知漢地未有經，手牽白馬繞天行。龜茲磧西胡雪黑，大師凍死來不得。",
      "地盡年深始到船，海裏更行三十國。行多耳斷金環落，冉冉悠悠不停腳。馬死經留卻去時，往來應盡一生期。",
      "出漠獨行人絕處，磧西天漏雨絲絲。"
    ]
  },
  {
    "volume": 468,
    "sequence": 7,
    "title": "瀟湘游",
    "author": "劉言史",
    "content": [
      "夷女采山蕉，緝紗浸江水。野花滿髻妝色新，閑歌欸乃深峽裏。欸乃知從何處生，當時泣舜腸斷聲。",
      "翠華寂寞嬋娟沒，野筱空餘紅淚情。青煙冥冥覆杉桂，崖壁淩天風雨細。昔人幽恨此地遺，綠芳紅豔含怨姿。",
      "清猿未盡鼯鼠切，淚水流到湘妃祠。北人莫作瀟湘遊，九疑雲入蒼梧愁。"
    ]
  },
  {
    "volume": 468,
    "sequence": 8,
    "title": "放螢怨",
    "author": "劉言史",
    "content": [
      "放螢去，不須留，聚時年少今白頭。架中科鬥萬餘卷，一字千回重照見。青雲杳渺不可親，開囊欲放增餘怨。",
      "且逍遙，還酩酊，仲舒漫不窺園井。那將寂寞老病身，更就微蟲借光影。欲放時，淚沾裳。沖籬落，千點光。"
    ]
  },
  {
    "volume": 468,
    "sequence": 9,
    "title": "觀繩伎",
    "author": "劉言史",
    "content": [
      "泰陵遺樂何最珍，彩繩冉冉天仙人。廣場寒食風日好，百夫伐鼓錦臂新。銀畫青綃抹雲發，高處綺羅香更切。",
      "重肩接立三四層，著屐背行仍應節。兩邊丸劍漸相迎，側身交步何輕盈。閃然欲落卻收得，萬人肉上寒毛生。",
      "危機險勢無不有，倒掛纖腰學垂柳。下來一一芙蓉姿，粉薄鈿稀態轉奇。坐中還有沾巾者，曾見先皇初教時。"
    ]
  },
  {
    "volume": 468,
    "sequence": 10,
    "title": "買花謠",
    "author": "劉言史",
    "content": [
      "杜陵村人不田穡，入穀經溪複緣壁。每至南山草木春，即向侯家取金碧。幽豔凝華春景曙，林夫移得將何處。",
      "蝶惜芳叢送下山，尋斷孤香始回去。豪少居連鳷鵲東，千金使買一株紅。院多花少栽未得，零落綠娥纖指中。",
      "咸陽親戚長安裏，無限將金買花子。澆紅濕綠千萬家，青絲玉轤聲啞啞。"
    ]
  },
  {
    "volume": 468,
    "sequence": 11,
    "title": "王中丞宅夜觀舞胡騰",
    "author": "劉言史",
    "content": [
      "石國胡兒人見少，蹲舞尊前急如鳥。織成蕃帽虛頂尖，細氎胡衫雙袖小。手中拋下蒲萄盞，西顧忽思鄉路遠。",
      "跳身轉轂寶帶鳴，弄腳繽紛錦靴軟。四座無言皆瞪目，橫笛琵琶遍頭促。亂騰新毯雪朱毛，傍拂輕花下紅燭。",
      "酒闌舞罷絲管絕，木槿花西見殘月。"
    ]
  },
  {
    "volume": 468,
    "sequence": 12,
    "title": "竹裏梅",
    "author": "劉言史",
    "content": [
      "竹裏梅花相並枝，梅花正發竹枝垂。",
      "風吹總向竹枝上，直似王家雪下時。"
    ]
  },
  {
    "volume": 468,
    "sequence": 13,
    "title": "春過趙墟",
    "author": "劉言史",
    "content": [
      "下馬邯鄲陌頭歇，寂寥崩隧臨車轍。古柏重生枝亦幹，餘燎見風幽焰滅。白蒿微發紫槿新，行人感此複悲春。"
    ]
  },
  {
    "volume": 468,
    "sequence": 14,
    "title": "初下東周贈孟郊",
    "author": "劉言史",
    "content": [
      "鶴老身更b3，龜死殼亦靈。正信非外沿，終始全本情。",
      "童子不戲塵，積書就岩扃。身著木葉衣，養鹿兼牸耕。",
      "偶隨下山雲，荏苒失故程。漸入機險中，危思難太行。",
      "十發九縷絲，悠然東周城。言詞野麋態，出口多累形。",
      "因依漢元寮，未似羈細輕。冷灶助新熱，靜砧與寒聲。",
      "斷蓬在門欄，豈當桃李榮。寄食若蠹蟲，侵損利微生。",
      "固非拙為強，懦劣外療並。素堅冰蘖心，潔持保堅貞。",
      "修文返正風，刊字齊古經。慚將衰末分，高棲喧世名。"
    ]
  },
  {
    "volume": 468,
    "sequence": 15,
    "title": "過春秋峽",
    "author": "劉言史",
    "content": [
      "峭壁蒼蒼苔色新，無風晴景自勝春。",
      "不知何樹幽崖裏，臘月開花似北人。"
    ]
  },
  {
    "volume": 468,
    "sequence": 16,
    "title": "長門怨",
    "author": "劉言史",
    "content": [
      "獨坐爐邊結夜愁，暫時思去亦難留。",
      "手持金箸垂紅淚，亂撥寒灰不舉頭。"
    ]
  },
  {
    "volume": 468,
    "sequence": 17,
    "title": "春遊曲",
    "author": "劉言史",
    "content": [
      "花頷紅鬃一何偏，綠槐香陌欲朝天。",
      "仍嫌眾裏嬌行疾，傍鐙深藏白玉鞭。",
      "噴沫團香小桂條，玉鞭兼賜霍嫖姚。",
      "弄影便從天禁出，碧蹄聲碎五門橋。"
    ]
  },
  {
    "volume": 468,
    "sequence": 18,
    "title": "廣州王園寺伏日即事寄北中親友",
    "author": "劉言史",
    "content": [
      "南越逢初伏，東林度一朝。曲池煎畏景，高閣絕微飆。",
      "竹簟移先灑，蒲葵破複搖。地偏毛瘴近，山毒火威饒。",
      "裛汗絺如濯，親床枕並燒。墜枝傷翠羽，萎葉惜紅蕉。",
      "且困流金熾，難成獨酌謠。望霖窺潤礎，思吹候生條。",
      "旅恨生烏滸，鄉心系洛橋。誰憐在炎客，一夕壯容銷。"
    ]
  },
  {
    "volume": 468,
    "sequence": 19,
    "title": "立秋",
    "author": "劉言史",
    "content": [
      "茲晨戒流火，商飆早已驚。雲天收夏色，木葉動秋聲。"
    ]
  },
  {
    "volume": 468,
    "sequence": 20,
    "title": "別落花",
    "author": "劉言史",
    "content": [
      "風豔霏霏去，羈人處處遊。明年縱相見，不在此枝頭。"
    ]
  },
  {
    "volume": 468,
    "sequence": 21,
    "title": "登甘露台",
    "author": "劉言史",
    "content": [
      "偶至無塵空翠間，雨花甘露境閑閑。",
      "身心未寂終為累，非想天中獨退還。"
    ]
  },
  {
    "volume": 468,
    "sequence": 22,
    "title": "夜泊潤州江口",
    "author": "劉言史",
    "content": [
      "秋江欲起白頭波，賈客瞻風無渡河。",
      "千船火絕寒宵半，獨聽鐘聲覺寺多。"
    ]
  },
  {
    "volume": 468,
    "sequence": 23,
    "title": "看山木瓜花二首",
    "author": "劉言史",
    "content": [
      "裛露凝氛紫豔新，千般婉娜不勝春。",
      "年年此樹花開日，出盡丹陽郭裏人。",
      "柔枝濕豔亞朱欄，暫作庭芳便欲殘。",
      "深藏數片將歸去，紅縷金針繡取看。"
    ]
  },
  {
    "volume": 468,
    "sequence": 24,
    "title": "題十三弟竹園",
    "author": "劉言史",
    "content": [
      "繞屋扶疏聳翠莖，苔滋粉漾有幽情。",
      "丹陽萬戶春光靜，獨自君家秋雨聲。"
    ]
  },
  {
    "volume": 468,
    "sequence": 25,
    "title": "樂府雜詞三首",
    "author": "劉言史",
    "content": [
      "紫禁梨花飛雪毛，春風絲管翠樓高。",
      "城裏萬家聞不見，君王試舞鄭櫻桃。",
      "蟬鬢紅冠粉黛輕，雲和新教羽衣成。",
      "月光如雪金階上，迸卻頗梨義甲聲。",
      "不耐簷前紅槿枝，薄妝春寢覺仍遲。",
      "夢中無限風流事，夫婿多情亦未知。"
    ]
  },
  {
    "volume": 468,
    "sequence": 26,
    "title": "歲暮題楊錄事江亭",
    "author": "劉言史",
    "content": [
      "垂絲蜀客涕濡衣，歲盡長沙未得歸。",
      "腸斷錦帆風日好，可憐桐鳥出花飛。"
    ]
  },
  {
    "volume": 468,
    "sequence": 27,
    "title": "冬日峽中旅泊",
    "author": "劉言史",
    "content": [
      "霜月明明雪複殘，孤舟夜泊使君灘。",
      "一聲鐘出遠山裏，暗想雪窗僧起寒。"
    ]
  },
  {
    "volume": 468,
    "sequence": 28,
    "title": "泊花石浦",
    "author": "劉言史",
    "content": [
      "舊業叢台廢苑東，幾年為梗複為蓬。",
      "杜鵑啼斷回家夢，半在邯鄲驛樹中。"
    ]
  },
  {
    "volume": 468,
    "sequence": 29,
    "title": "聞崔倚旅葬",
    "author": "劉言史",
    "content": [
      "遠客那能返故廬，蒼梧埋骨痛何如。",
      "他時親戚空相憶，席上同悲一紙書。"
    ]
  },
  {
    "volume": 468,
    "sequence": 30,
    "title": "賦蕃子牧馬",
    "author": "劉言史",
    "content": [
      "磧淨山高見極邊，孤烽引上一條煙。",
      "蕃落多晴塵擾擾，天軍獵到鸊鵜泉。"
    ]
  },
  {
    "volume": 468,
    "sequence": 31,
    "title": "牧馬泉",
    "author": "劉言史",
    "content": [
      "平沙漫漫馬悠悠，弓箭閑拋郊水頭。",
      "鼠毛衣裏取羌笛，吹向秋天眉眼愁。"
    ]
  },
  {
    "volume": 468,
    "sequence": 32,
    "title": "越井臺望",
    "author": "劉言史",
    "content": [
      "獨立陽臺望廣州，更添羈客異鄉愁。",
      "晚潮未至早潮落，井邑暫依沙上頭。"
    ]
  },
  {
    "volume": 468,
    "sequence": 33,
    "title": "扶病春亭",
    "author": "劉言史",
    "content": [
      "強梳稀發著綸巾，舍杖空行試病身。",
      "花間自欲裴回立，稚子牽衣不許人。"
    ]
  },
  {
    "volume": 468,
    "sequence": 34,
    "title": "贈童尼",
    "author": "劉言史",
    "content": [
      "舊時豔質如明玉，今日空心是冷灰。",
      "料得襄王惆悵極，更無雲雨到陽臺。"
    ]
  },
  {
    "volume": 468,
    "sequence": 35,
    "title": "讀故友于君集",
    "author": "劉言史",
    "content": [
      "大底從頭總是悲，就中偏愴築城詞。",
      "依然想得初成日，寄出秋山與我時。"
    ]
  },
  {
    "volume": 468,
    "sequence": 36,
    "title": "病僧二首",
    "author": "劉言史",
    "content": [
      "竺國鄉程算不回，病中衣錫遍浮埃。",
      "如今漢地諸經本，自過流沙遠背來。",
      "空林衰病臥多時，白髮從成數寸絲。",
      "西行卻過流沙日，枕上寥寥心獨知。"
    ]
  },
  {
    "volume": 468,
    "sequence": 37,
    "title": "右軍墨池",
    "author": "劉言史",
    "content": [
      "永嘉人事盡歸空，逸少遺居蔓草中。",
      "至今池水涵餘墨，猶共諸泉色不同。"
    ]
  },
  {
    "volume": 468,
    "sequence": 38,
    "title": "送僧歸山",
    "author": "劉言史",
    "content": [
      "楚俗翻花自送迎，密人來往豈知情。",
      "夜行獨自寒山寺，雪徑泠泠金錫聲。"
    ]
  },
  {
    "volume": 468,
    "sequence": 39,
    "title": "題源分竹亭",
    "author": "劉言史",
    "content": [
      "繞屋扶疏千萬竿，年年相誘獨行看。",
      "日光不透煙常在，先校諸家一月寒。"
    ]
  },
  {
    "volume": 468,
    "sequence": 40,
    "title": "山寺看櫻桃花題僧壁",
    "author": "劉言史",
    "content": [
      "楚寺春風臘盡時，含桃先坼一千枝。",
      "老僧不語傍邊坐，花發人來總不知。"
    ]
  },
  {
    "volume": 468,
    "sequence": 41,
    "title": "傷清江上人",
    "author": "劉言史",
    "content": [
      "往年偏共仰師游，聞過流沙淚不休。",
      "此身豈得多時住，更著塵心起外愁。"
    ]
  },
  {
    "volume": 468,
    "sequence": 42,
    "title": "山寺看海榴花",
    "author": "劉言史",
    "content": [
      "琉璃地上紺宮前，發翠凝紅已十年。",
      "夜久月明人去盡，火光霞焰遞相燃。"
    ]
  },
  {
    "volume": 468,
    "sequence": 43,
    "title": "贈成煉師四首",
    "author": "劉言史",
    "content": [
      "花冠蕊帔色嬋娟，一曲清簫淩紫煙。",
      "不知今日重來意，更住人間幾百年。",
      "黃昏騎得下天龍，巡遍茅山數十峰。",
      "采芝卻到蓬萊上，花裏猶殘碧玉鐘。",
      "等閒何處得靈方，丹臉雲鬟日月長。",
      "大羅過卻三千歲，更向人間魅阮郎。",
      "曾隨阿母漢宮齋，鳳駕龍輧列玉階。",
      "當時白燕無尋處，今日雲鬟見玉釵。"
    ]
  },
  {
    "volume": 468,
    "sequence": 44,
    "title": "上巳日陪襄陽李尚書宴光風亭",
    "author": "劉言史",
    "content": [
      "碧池萍嫩柳垂波，綺席絲鏞舞翠娥。",
      "為報會稽亭上客，永和應不勝元和。"
    ]
  },
  {
    "volume": 468,
    "sequence": 45,
    "title": "奉酬",
    "author": "劉言史",
    "content": [
      "閏餘春早景沉沉，禊飲風亭恣賞心。",
      "紅袖青娥留永夕，漢陰寧肯羨山陰。"
    ]
  },
  {
    "volume": 468,
    "sequence": 46,
    "title": "病中客散複言懷",
    "author": "劉言史",
    "content": [
      "華髮離披臥滿頭，暗蟲衰草入鄉愁。",
      "枕前人去空庭暮，又見芭蕉白露秋。"
    ]
  },
  {
    "volume": 468,
    "sequence": 47,
    "title": "處州月夜穆中丞席和主人",
    "author": "劉言史",
    "content": [
      "羌竹繁弦銀燭紅，月光初出柳城東。",
      "忽見隱侯裁一詠，還須書向郡樓中。"
    ]
  },
  {
    "volume": 468,
    "sequence": 48,
    "title": "尋花",
    "author": "劉言史",
    "content": [
      "遊春未足春將度，訪紫尋紅少在家。",
      "借問流鶯與飛蝶，更知何處有幽花。"
    ]
  },
  {
    "volume": 468,
    "sequence": 49,
    "title": "贈陳長史妓",
    "author": "劉言史",
    "content": [
      "寶鈿雲和玉禁仙，深含媚靨嫋朱弦。",
      "春風不怕君王恨，引出幽花落外邊。"
    ]
  },
  {
    "volume": 468,
    "sequence": 50,
    "title": "題王況故居",
    "author": "劉言史",
    "content": [
      "入巷蕭條起悲緒，兒女猶居舊貧處。",
      "塵滿空床屋見天，獨作驢鳴一聲去。"
    ]
  },
  {
    "volume": 468,
    "sequence": 51,
    "title": "偶題",
    "author": "劉言史",
    "content": [
      "遲日新妝游冶娘，盈盈彩艇白蓮塘。",
      "掬水遠濕岸邊郎，紅綃縷中玉釧光。"
    ]
  },
  {
    "volume": 468,
    "sequence": 52,
    "title": "慟柳論",
    "author": "劉言史",
    "content": [
      "孀妻棲戶仍無嗣，欲訪孤墳誰引至。",
      "裴回無處展哀情，惟有衣襟知下淚。"
    ]
  },
  {
    "volume": 468,
    "sequence": 53,
    "title": "夜入簡子古城",
    "author": "劉言史",
    "content": [
      "遠火熒熒聚寒鬼，綠焰欲銷還複起。",
      "夜深風雪古城空，行客衣襟汗如水。"
    ]
  },
  {
    "volume": 468,
    "sequence": 54,
    "title": "桂江中題香頂台",
    "author": "劉言史",
    "content": [
      "岧岧香積淩空翠，天上名花落幽地。",
      "老僧相對竟無言，山鳥卻呼諸佛字。"
    ]
  },
  {
    "volume": 468,
    "sequence": 55,
    "title": "僧簷前獨竹詠",
    "author": "劉言史",
    "content": [
      "亂石田中寄孤本，亭亭不住淩虛引。",
      "欲以袈裟拂著來，一邊碧玉無輕粉。"
    ]
  },
  {
    "volume": 468,
    "sequence": 56,
    "title": "送人隨姊夫任雲安令",
    "author": "劉言史",
    "content": [
      "閑逐維私向武城，北風青雀片時行。",
      "孤帆瞥過荊州岸，認得瞿塘急浪聲。"
    ]
  },
  {
    "volume": 468,
    "sequence": 57,
    "title": "山中喜崔補闕見尋",
    "author": "劉言史",
    "content": [
      "鹿袖青藜鼠耳巾，潛夫豈解拜朝臣。",
      "白屋藜床還共入，山妻老大不羞人。"
    ]
  },
  {
    "volume": 468,
    "sequence": 58,
    "title": "偶題二首",
    "author": "劉言史",
    "content": [
      "金榜榮名俱失盡，病身為庶更投魑。",
      "春娥慢笑無愁色，別向人家舞柘枝。",
      "得罪除名謫海頭，驚心無暇與身愁。",
      "中使不知何處住，家書莫寄向春州。"
    ]
  },
  {
    "volume": 468,
    "sequence": 59,
    "title": "嘉興社日",
    "author": "劉言史",
    "content": [
      "消渴天涯寄病身，臨邛知我是何人。",
      "今年社日分餘肉，不值陳平又不均。"
    ]
  },
  {
    "volume": 468,
    "sequence": 60,
    "title": "席上贈李尹",
    "author": "劉言史",
    "content": [
      "傴僂山夫發似絲，松間石上坐多時。",
      "瓢飲不曾看酒肆，世人空笑亦何為。"
    ]
  },
  {
    "volume": 468,
    "sequence": 61,
    "title": "弼公院問病",
    "author": "劉言史",
    "content": [
      "一頭細發兩分絲，臥見芭蕉白露滋。",
      "欲令居士身無病，直待眾生苦盡時。"
    ]
  },
  {
    "volume": 468,
    "sequence": 62,
    "title": "惜花",
    "author": "劉言史",
    "content": [
      "年少共憐含露色，老人偏惜委塵紅。",
      "如何遂得心中事，每要花時不厭風。"
    ]
  },
  {
    "volume": 468,
    "sequence": 63,
    "title": "代胡僧留別",
    "author": "劉言史",
    "content": [
      "此地緣疏語未通，歸時老病去無窮。",
      "定知不徹南天竺，死在條支陰磧中。"
    ]
  },
  {
    "volume": 468,
    "sequence": 64,
    "title": "桂江逢王使君旅櫬歸",
    "author": "劉言史",
    "content": [
      "故人丹旐出南威，少婦隨喪哭漸歸。",
      "遙想北原新壟上，日寒光淺水松稀。"
    ]
  },
  {
    "volume": 468,
    "sequence": 65,
    "title": "玉京詞",
    "author": "劉言史",
    "content": [
      "絕景寥寥日更遲，人間甲子不同時。",
      "未知樵客終何得，歸後無家是看棋。"
    ]
  },
  {
    "volume": 468,
    "sequence": 66,
    "title": "葛巾歌",
    "author": "劉言史",
    "content": [
      "一片白葛巾，潛夫自能結。籬邊折枯蒿，聊用簪華髮。",
      "有時醉倒長松側，酒醒不見心還憶。穀鳥銜將卻趁來，野風吹去還尋得。十年紫竹溪南住，跡同玄豹依深霧。",
      "草堂窗底漉春醅，山寺門前逢暮雨。臨汝袁郎得相見，閑雲引到東陽縣。魯性將他類此身，還拈野物贈傍人。",
      "空留棁仗犢鼻褌，濛濛煙雨歸山村。"
    ]
  },
  {
    "volume": 468,
    "sequence": 67,
    "title": "北原情三首",
    "author": "劉言史",
    "content": [
      "錯莫天色愁，挽歌出重闉。誰家白網車，送客入幽塵。",
      "銘旌下官道，葬輿去轔轔。蕭條黃蒿中，奠酒花翠新。",
      "米雪晚霏微，墓成悄無人。烏鳶下空地，煙火殘荒榛。",
      "生人更多苦，入戶事盈身。營營日易深，卻到不得頻。",
      "寂寥孤隧頭，草綠棠梨春。",
      "洛陽城北山，古今葬冥客。聚骨朽成泥，此山土多白。",
      "近來送葬人，亦去聞歸聲。豈能車輪疾，漸是墓侵城。",
      "城中人不絕，哀挽相次行。莫非北邙後，重向洛城生。",
      "蔔地起孤墳，全家送葬去。歸來卻到時，不復重知處。",
      "疊疊葬相續，土乾草已綠。列紙瀉壺漿，空向春雲哭。"
    ]
  },
  {
    "volume": 468,
    "sequence": 68,
    "title": "林中獨醒",
    "author": "劉言史",
    "content": [
      "晚來林沼靜，獨坐間瓢尊。向己非前跡，齊心欲不言。",
      "微涼生亂筱，輕馥起孤萱。未得渾無事，瓜田草正繁。"
    ]
  },
  {
    "volume": 468,
    "sequence": 69,
    "title": "江陵客舍留別樊尚書",
    "author": "劉言史",
    "content": [
      "信陵門館下，多病有歸思。墜履忘情後，寒灰更濕時。",
      "委欄芳蕙晚，憑幾雪髫垂。明日秋關外，單車風雨隨。"
    ]
  }
]