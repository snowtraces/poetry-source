[
  {
    "volume": 339,
    "sequence": 1,
    "title": "劉生詩",
    "author": "韓愈",
    "content": [
      "生名師命其姓劉，自少軒輊非常儔。棄家如遺來遠遊，東走梁宋暨揚州。遂淩大江極東陬，洪濤舂天禹穴幽。",
      "越女一笑三年留，南逾橫嶺入炎州。青鯨高磨波山浮，怪魅炫曜堆蛟虯。山cd讙噪猩猩遊，毒氣爍體黃膏流。",
      "問胡不歸良有由，美酒傾水炙肥牛。妖歌慢舞爛不收，倒心回腸為青眸。千金邀顧不可酬，乃獨遇之盡綢繆。",
      "瞥然一餉成十秋，昔須未生今白頭。五管曆遍無賢侯，回望萬里還家羞。陽山窮邑惟猿猴，手持釣竿遠相投。",
      "我為羅列陳前修，芟蒿斬蓬利鋤耰。天星回環數才周，文學穰穰囷倉稠。車輕禦良馬力優，咄哉識路行勿休，往取將相酬恩讎。"
    ]
  },
  {
    "volume": 339,
    "sequence": 2,
    "title": "鄭群贈簟",
    "author": "韓愈",
    "content": [
      "蘄州笛竹天下知，鄭君所寶尤瑰奇。攜來當晝不得臥，一府傳看黃琉璃。體堅色淨又藏節，盡眼凝滑無瑕疵。",
      "法曹貧賤眾所易，腰腹空大何能為，自從五月困暑濕，如坐深甑遭蒸炊。手磨袖拂心語口，慢膚多汗真相宜。",
      "日暮歸來獨惆悵，有賣直欲傾家資。誰謂故人知我意，卷送八尺含風漪。呼奴掃地鋪未了，光彩照耀驚童兒。",
      "青蠅側翅蚤虱避，肅肅疑有清飆吹。倒身甘寢百疾愈，卻願天日恒炎曦。明珠青玉不足報，贈子相好無時衰。"
    ]
  },
  {
    "volume": 339,
    "sequence": 3,
    "title": "豐陵行",
    "author": "韓愈",
    "content": [
      "羽衛煌煌一百里，曉出都門葬天子。群臣雜遝馳後先，宮官穰穰來不已。是時新秋七月初，金神按節炎氣除。",
      "清風飄飄輕雨灑，偃蹇旗旆卷以舒。逾梁下阪笳鼓咽，嵽嵲遂走玄宮閭。哭聲訇天百鳥噪，幽坎晝閉空靈輿。",
      "皇帝孝心深且遠，資送禮備無贏餘。設官置衛鎖嬪妓，供養朝夕象平居。臣聞神道尚清淨，三代舊制存諸書。",
      "墓藏廟祭不可亂，欲言非職知何如。"
    ]
  },
  {
    "volume": 339,
    "sequence": 4,
    "title": "遊青龍寺贈崔大補闕",
    "author": "韓愈",
    "content": [
      "秋灰初吹季月管，日出卯南暉景短。友生招我佛寺行，正值萬株紅葉滿。光華閃壁見神鬼，赫赫炎官張火傘。",
      "然雲燒樹火實駢，金烏下啄赬虯卵。魂翻眼倒忘處所，赤氣沖融無間斷。有如流傳上古時，九輪照燭乾坤旱。",
      "二三道士席其間，靈液屢進玻黎碗。忽驚顏色變韶稚，卻信靈仙非怪誕。桃源迷路竟茫茫，棗下悲歌徒纂纂。",
      "前年嶺隅鄉思發，躑躅成山開不算。去歲羈帆湘水明，霜楓千里隨歸伴。猿呼鼯嘯鷓鴣啼，惻耳酸腸難濯浣。",
      "思君攜手安能得，今者相從敢辭懶。由來鈍騃寡參尋，況是儒官飽閒散。惟君與我同懷抱，鋤去陵穀置平坦。",
      "年少得途未要忙，時清諫疏尤宜罕。何人有酒身無事，誰家多竹門可款。須知節候即風寒，幸及亭午猶妍暖。",
      "南山逼冬轉清瘦，刻畫圭角出崖窾。當憂複被冰雪埋，汲汲來窺戒遲緩。"
    ]
  },
  {
    "volume": 339,
    "sequence": 5,
    "title": "贈崔立之評事",
    "author": "韓愈",
    "content": [
      "崔侯文章苦捷敏，高浪駕天輸不盡。曾從關外來上都，隨身卷軸車連軫。朝為百賦猶鬱怒，暮作千詩轉遒緊。",
      "搖毫擲簡自不供，頃刻青紅浮海蜃。才豪氣猛易語言，往往蛟螭雜螻蚓。知音自古稱難遇，世俗乍見那妨哂。",
      "勿嫌法官未登朝，猶勝赤尉長趨尹。時命雖乖心轉壯，技能虛富家逾窘。念昔塵埃兩相逢，爭名齟齬持矛楯。",
      "子時專場誇觜距，余始張軍嚴韅靷。爾來但欲保封疆，莫學龐涓怯孫臏。竄逐新歸厭聞鬧，齒發早衰嗟可閔。",
      "頻蒙怨句刺棄遺，豈有閑官敢推引。深藏篋笥時一發，戢戢已多如束筍。可憐無益費精神，有似黃金擲虛牝。",
      "當今聖人求侍從，拔擢杞梓收楛箘。東馬嚴徐已奮飛，枚皋即召窮且忍。複聞王師西討蜀，霜風冽冽摧朝菌。",
      "走章馳檄在得賢，燕雀紛拏要鷹隼。竊料二途必處一，豈比恒人長蠢蠢。勸君韜養待征招，不用雕琢愁肝腎。",
      "牆根菊花好沽酒，錢帛縱空衣可准。暉暉簷日暖且鮮，摵摵井梧疏更殞。高士例須憐曲蘖，丈夫終莫生畦畛。",
      "能來取醉任喧呼，死後賢愚俱泯泯。"
    ]
  },
  {
    "volume": 339,
    "sequence": 6,
    "title": "送區弘南歸",
    "author": "韓愈",
    "content": [
      "穆昔南征軍不歸，蟲沙猿鶴伏以飛。洶洶洞庭莽翠微，九疑鑱天荒是非。野有象犀水貝璣，分散百寶人士稀。",
      "我遷于南日周圍，來見者眾莫依俙。爰有區子熒熒暉，觀以彝訓或從違。我念前人譬葑菲，落以斧引以纆徽。",
      "雖有不逮驅騑騑，或采于薄漁於磯。服役不辱言不譏，從我荊州來京畿。離其母妻絕因依，嗟我道不能自肥。",
      "子雖勤苦終何希，王都觀闕雙巍巍。騰蹋眾駿事鞍鞿，佩服上色紫與緋。獨子之節可嗟唏，母附書至妻寄衣。",
      "開書拆衣淚痕晞，雖不敕還情庶幾。朝暮盤羞惻庭闈，幽房無人感伊威。人生此難餘可祈，子去矣時若發機。",
      "蜃沉海底氣升霏，彩雉野伏朝扇翬。處子窈窕王所妃，苟有令德隱不腓。況今天子鋪德威，蔽能者誅薦受禨。",
      "出送撫背我涕揮，行行正直慎脂韋。業成志樹來頎頎，我當為子言天扉。"
    ]
  },
  {
    "volume": 339,
    "sequence": 7,
    "title": "三星行",
    "author": "韓愈",
    "content": [
      "我生之辰，月宿南斗。牛奮其角，箕張其口。",
      "牛不見服箱，鬥不挹酒漿。箕獨有神靈，無時停簸揚。",
      "無善名已聞，無惡聲已讙。名聲相乘除，得少失有餘。",
      "三星各在天，什伍東西陳。嗟汝牛與鬥，汝獨不能神。"
    ]
  },
  {
    "volume": 339,
    "sequence": 8,
    "title": "剝啄行",
    "author": "韓愈",
    "content": [
      "剝剝啄啄，有客至門。我不出應，客去而嗔。從者語我，子胡為然。我不厭客，困於語言。欲不出納，以堙其源。",
      "空堂幽幽，有秸有莞。門以兩板，叢書於間。窅窅深塹，其墉甚完。彼寧可隳，此不可幹。從者語我，嗟子誠難。",
      "子雖云爾，其口益蕃。我為子謀，有萬其全。凡今之人，急名與官。子不引去，與為波瀾。雖不開口，雖不開關。",
      "變化咀嚼，有鬼有神。今去不勇，其如後艱。我謝再拜，汝無複雲。往追不及，來不有年。"
    ]
  },
  {
    "volume": 339,
    "sequence": 9,
    "title": "青青水中蒲三首",
    "author": "韓愈",
    "content": [
      "青青水中蒲，下有一雙魚。君今上隴去，我在與誰居。",
      "青青水中蒲，長在水中居。寄語浮萍草，相隨我不如。",
      "青青水中蒲，葉短不出水。婦人不下堂，行子在萬里。"
    ]
  },
  {
    "volume": 339,
    "sequence": 10,
    "title": "孟東野失子",
    "author": "韓愈",
    "content": [
      "失子將何尤，吾將上尤天。女實主下人，與奪一何偏。",
      "彼于女何有，乃令蕃且延。此獨何罪辜，生死旬日間。",
      "上呼無時聞，滴地淚到泉。地祇為之悲，瑟縮久不安。",
      "乃呼大靈龜，騎雲款天門。問天主下人，薄厚胡不均。",
      "天曰天地人，由來不相關。吾懸日與月，吾系星與辰。",
      "日月相噬齧，星辰踣而顛。吾不女之罪，知非女由因。",
      "且物各有分，孰能使之然。有子與無子，禍福未可原。",
      "魚子滿母腹，一一欲誰憐。細腰不自乳，舉族常孤鰥。",
      "鴟梟啄母腦，母死子始翻。蝮蛇生子時，坼裂腸與肝。",
      "好子雖雲好，未還恩與勤。惡子不可說，鴟梟蝮蛇然。",
      "有子且勿喜，無子固勿歎。上聖不待教，賢聞語而遷。",
      "下愚聞語惑，雖教無由悛。大靈頓頭受，即日以命還。",
      "地祇謂大靈，女往告其人。東野夜得夢，有夫玄衣巾。",
      "闖然入其戶，三稱天之言。再拜謝玄夫，收悲以歡忻。"
    ]
  },
  {
    "volume": 339,
    "sequence": 11,
    "title": "陸渾山火和皇甫湜用其韻",
    "author": "韓愈",
    "content": [
      "皇甫補官古賁渾，時當玄冬澤幹源。山狂穀很相吐吞，風怒不休何軒軒。擺磨出火以自燔，有聲夜中驚莫原。",
      "天跳地踔顛乾坤，赫赫上照窮崖垠。截然高周燒四垣，神焦鬼爛無逃門。三光弛隳不復暾，虎熊麋豬逮猴猿。",
      "水龍鼉龜魚與黿，鴉鴟雕鷹雉鵠鶤。燖炰煨爊孰飛奔，祝融告休酌卑尊，錯陳齊玫辟華園，芙蓉披猖塞鮮繁。",
      "千鐘萬鼓咽耳喧。攢雜啾嚄沸篪塤，彤幢絳旃紫纛幡。",
      "炎官熱屬朱冠褌，髹其肉皮通髀臀。頹胸垤腹車掀轅，緹顏靺股豹兩鞬。霞車虹靷日轂轓，丹蕤縓蓋緋翻fH。",
      "紅帷赤幕羅脤膰，fI池波風肉陵屯。谽呀鉅壑頗黎盆，豆登五山瀛四尊。熙熙釂酬笑語言，雷公擘山海水翻。",
      "齒牙嚼齧舌齶反，電光ze磹赬目fu，頊冥收威避玄根，斥棄輿馬背厥孫。縮身潛喘拳肩跟，君臣相憐加愛恩。",
      "命黑螭偵焚其元，天闕悠悠不可援。夢通上帝血面論，側身欲進叱於閽。帝賜九河湔涕痕，又詔巫陽反其魂。",
      "徐命之前問何冤，火行于冬古所存。我如禁之絕其飧，女丁婦壬傳世婚。一朝結讎奈後昆，時行當反慎藏蹲。",
      "視桃著花可小騫，月及申酉利複怨。助汝五龍從九鯤，溺厥邑囚之昆侖。皇甫作詩止睡昏，辭誇出真遂上焚。",
      "要餘和增怪又煩，雖欲悔舌不可捫。"
    ]
  },
  {
    "volume": 339,
    "sequence": 12,
    "title": "縣齋讀書",
    "author": "韓愈",
    "content": [
      "出宰山水縣，讀書松桂林。蕭條捐末事，邂逅得初心。",
      "哀狖醒俗耳，清泉潔塵襟。詩成有共賦，酒熟無孤斟。",
      "青竹時默釣，白雲日幽尋。南方本多毒，北客恒懼侵。",
      "謫譴甘自守，滯留愧難任。投章類縞帶，佇答逾兼金。"
    ]
  },
  {
    "volume": 339,
    "sequence": 13,
    "title": "新竹",
    "author": "韓愈",
    "content": [
      "筍添南階竹，日日成清閟。縹節已儲霜，黃苞猶掩翠。",
      "出欄抽五六，當戶羅三四。高標陵秋嚴，貞色奪春媚。",
      "稀生巧補林，並出疑爭地。縱橫乍依行，爛熳忽無次。",
      "風枝未飄吹，露粉先涵淚。何人可攜玩，清景空瞪視。"
    ]
  },
  {
    "volume": 339,
    "sequence": 14,
    "title": "晚菊",
    "author": "韓愈",
    "content": [
      "少年飲酒時，踴躍見菊花。今來不復飲，每見恒咨嗟。",
      "佇立摘滿手，行行把歸家。此時無與語，棄置奈悲何。"
    ]
  },
  {
    "volume": 339,
    "sequence": 15,
    "title": "落齒",
    "author": "韓愈",
    "content": [
      "去年落一牙，今年落一齒。俄然落六七，落勢殊未已。",
      "餘存皆動搖，盡落應始止。憶初落一時，但念豁可恥。",
      "及至落二三，始憂衰即死。每一將落時，懍懍恒在已。",
      "叉牙妨食物，顛倒怯漱水。終焉舍我落，意與崩山比。",
      "今來落既熟，見落空相似。餘存二十餘，次第知落矣。",
      "倘常歲落一，自足支兩紀。如其落並空，與漸亦同指。",
      "人言齒之落，壽命理難恃。我言生有涯，長短俱死爾。",
      "人言齒之豁，左右驚諦視。我言莊周雲，水雁各有喜。",
      "語訛默固好，嚼廢軟還美。因歌遂成詩，持用詫妻子。"
    ]
  },
  {
    "volume": 339,
    "sequence": 16,
    "title": "哭楊兵部凝陸歙州參",
    "author": "韓愈",
    "content": [
      "人皆期七十，才半豈蹉跎。並出知己淚，自然白髮多。",
      "晨興為誰慟，還坐久滂沱。論文與晤語，已矣可如何。"
    ]
  },
  {
    "volume": 339,
    "sequence": 17,
    "title": "苦寒",
    "author": "韓愈",
    "content": [
      "四時各平分，一氣不可兼。隆寒奪春序，顓頊固不廉。",
      "太昊弛維綱，畏避但守謙。遂令黃泉下，萌牙夭句尖。",
      "草木不復抽，百味失苦甜。凶飆攪宇宙，鋩刃甚割砭。",
      "日月雖雲尊，不能活烏蟾。羲和送日出，恇怯頻窺覘。",
      "炎帝持祝融，呵噓不相炎。而我當此時，恩光何由沾。",
      "肌膚生鱗甲，衣被如刀鐮。氣寒鼻莫嗅，血凍指不拈。",
      "濁醪沸入喉，口角如銜箝。將持匕箸食，觸指如排簽。",
      "侵爐不覺暖，熾炭屢已添。探湯無所益，何況纊與縑。",
      "虎豹僵穴中，蛟螭死幽潛。熒惑喪纏次，六龍冰脫髯。",
      "芒碭大包內，生類恐盡殲。啾啾窗間雀，不知已微纖。",
      "舉頭仰天鳴，所願晷刻淹。不如彈射死，卻得親炰燖。",
      "鸞皇苟不存，爾固不在占。其餘蠢動儔，俱死誰恩嫌。",
      "伊我稱最靈，不能女覆苫。悲哀激憤歎，五藏難安恬。",
      "中宵倚牆立，淫淚何漸漸。天王哀無辜，惠我下顧瞻。",
      "褰旒去耳纊，調和進梅鹽。賢能日登禦，黜彼傲與憸。",
      "生風吹死氣，豁達如褰簾。懸乳零落墮，晨光入前簷。",
      "雪霜頓銷釋，土脈膏且黏。豈徒蘭蕙榮，施及艾與蒹。",
      "日萼行鑠鑠，風條坐襜襜。天乎苟其能，吾死意亦厭。"
    ]
  },
  {
    "volume": 339,
    "sequence": 18,
    "title": "和虞部盧四酬翰林錢七赤藤杖歌",
    "author": "韓愈",
    "content": [
      "赤藤為杖世未窺，台郎始攜自滇池。滇王掃宮避使者，跪進再拜語嗢咿。繩橋拄過免傾墮，性命造次蒙扶持。",
      "途經百國皆莫識，君臣聚觀逐旌麾。共傳滇神出水獻，赤龍拔須血淋漓。又雲羲和操火鞭，暝到西極睡所遺。",
      "幾重包裹自題署，不以珍怪誇荒夷。歸來捧贈同舍子，浮光照手欲把疑。空堂晝眠倚牖戶，飛電著壁搜蛟螭。",
      "南宮清深禁闈密，唱和有類吹塤篪。妍辭麗句不可繼，見寄聊且慰分司。"
    ]
  },
  {
    "volume": 339,
    "sequence": 19,
    "title": "崔十六少府攝伊陽，以詩及書見投，因酬三十韻",
    "author": "韓愈",
    "content": [
      "崔君初來時，相識頗未慣。但聞赤縣尉，不比博士慢。",
      "賃屋得連牆，往來忻莫間。我時亦新居，觸事苦難辦。",
      "蔬飧要同吃，破襖請來綻。謂言安堵後，貸借更何患。",
      "不知孤遺多，舉族仰薄宦。有時未朝餐，得米日已晏。",
      "隔牆聞讙呼，眾口極鵝雁。前計頓乖張，居然見真贗。",
      "嬌兒好眉眼，袴腳凍兩骭。捧書隨諸兄，累累兩角丱。",
      "冬惟茹寒齏，秋始識瓜瓣。問之不言饑，飫若厭芻豢。",
      "才名三十年，久合居給諫。白頭趨走裏，閉口絕謗訕。",
      "府公舊同袍，拔擢宰山澗。寄詩雜詼俳，有類說鵬鷃。",
      "上言酒味酸，冬衣竟未擐。下言人吏稀，惟足彪與虥。",
      "又言致豬鹿，此語乃善幻。三年國子師，腸肚習藜莧。",
      "況住洛之涯，魴鱒可罩汕。肯效屠門嚼，久嫌弋者篡。",
      "謀拙日焦拳，活計似鋤剗。男寒澀詩書，妻瘦剩腰襻。",
      "為官不事職，厥罪在欺謾。行當自劾去，漁釣老葭薍。",
      "歲窮寒氣驕，冰雪滑磴棧。音問難屢通，何由覿清盼。"
    ]
  },
  {
    "volume": 339,
    "sequence": 20,
    "title": "送侯參謀赴河中幕",
    "author": "韓愈",
    "content": [
      "憶昔初及第，各以少年稱。君頤始生須，我齒清如冰。",
      "爾時心氣壯，百事謂己能。一別詎幾何，忽如隔晨興。",
      "我齒豁可鄙，君顏老可憎。相逢風塵中，相視迭嗟矜。",
      "幸同學省官，末路再得朋。東司絕教授，游宴以為恒。",
      "秋漁蔭密樹，夜博然明燈。雪徑抵樵叟，風廊折談僧。",
      "陸渾桃花間，有湯沸如烝。三月崧少步，躑躅紅千層。",
      "洲沙厭晚坐，嶺壁窮晨升。沈冥不計日，為樂不可勝。",
      "遷滿一已異，乖離坐難憑。行行事結束，人馬何蹻騰。",
      "感激生膽勇，從軍豈嘗曾。洸洸司徒公，天子爪與肱。",
      "提師十萬餘，四海欽風棱。河北兵未進，蔡州帥新薨。",
      "曷不請掃除，活彼黎與烝。鄙夫誠怯弱，受恩愧徒弘。",
      "猶思脫儒冠，棄死取先登。又欲面言事，上書求詔征。",
      "侵官固非是，妄作譴可懲。惟當待責免，耕劚歸溝塍。",
      "今君得所附，勢若脫鞲鷹。檄筆無與讓，幕謀識其膺。",
      "收績開史牒，翰飛逐溟鵬。男兒貴立事，流景不可乘。",
      "歲老陰沴作，雲頹雪翻崩。別袖拂洛水，征車轉崤陵。",
      "勤勤酒不進，勉勉恨已仍。送君出門歸，愁腸若牽繩。",
      "默坐念語笑，癡如遇寒蠅。策馬誰可適，晤言誰為應。",
      "席塵惜不掃，殘尊對空凝。信知後會時，日月屢環縆。",
      "生期理行役，歡緒絕難承。寄書惟在頻，無吝簡與繒。"
    ]
  },
  {
    "volume": 339,
    "sequence": 21,
    "title": "東都遇春",
    "author": "韓愈",
    "content": [
      "少年氣真狂，有意與春競。行逢二三月，九州花相映。",
      "川原曉服鮮，桃李晨妝靚。荒乘不知疲，醉死豈辭病。",
      "飲啖惟所便，文章倚豪橫。爾來曾幾時，白髮忽滿鏡。",
      "舊遊喜乖張，新輩足嘲評。心腸一變化，羞見時節盛。",
      "得閒無所作，貴欲辭視聽。深居疑避仇，默臥如當暝。",
      "朝曦入牖來，鳥喚昏不醒。為生鄙計算，鹽米告屢罄。",
      "坐疲都忘起，冠側懶複正。幸蒙東都官，獲離機與阱。",
      "乖慵遭傲僻，漸染生弊性。既去焉能追，有來猶莫騁。",
      "有船魏王池，往往縱孤泳。水容與天色，此處皆綠淨。",
      "岸樹共紛披，渚牙相緯經。懷歸苦不果，即事取幽迸。",
      "貪求匪名利，所得亦已並。悠悠度朝昏，落落捐季孟。",
      "群公一何賢，上戴天子聖。謀謨收禹績，四面出雄勁。",
      "轉輸非不勤，稽逋有軍令。在庭百執事，奉職各祗敬。",
      "我獨胡為哉，坐與億兆慶。譬如籠中鳥，仰給活性命。",
      "為詩告友生，負愧終究竟。"
    ]
  },
  {
    "volume": 339,
    "sequence": 22,
    "title": "感春五首",
    "author": "韓愈",
    "content": [
      "辛夷高花最先開，青天露坐始此回。已呼孺人戛鳴瑟，更遣稚子傳清杯。選壯軍興不為用，坐狂朝論無由陪。",
      "如今到死得閒處，還有詩賦歌康哉。",
      "洛陽東風幾時來，川波岸柳春全回。宮門一鎖不復啟，雖有九陌無塵埃。策馬上橋朝日出，樓闕赤白正崔嵬。",
      "孤吟屢闋莫與和，寸恨至短誰能裁。",
      "春田可耕時已催，王師北討何當回。放車載草農事濟，戰馬苦饑誰念哉。蔡州納節舊將死，起居諫議聯翩來。",
      "朝廷未省有遺策，肯不垂意瓶與罍。",
      "前隨杜尹拜表回，笑言溢口何歡咍。孔丞別我適臨汝，風骨峭峻遺塵埃。音容不接只隔夜，凶訃詎可相尋來。",
      "天公高居鬼神惡，欲保性命誠難哉。",
      "辛夷花房忽全開，將衰正盛須頻來。清晨輝輝燭霞日，薄暮耿耿和煙埃。朝明夕暗已足歎，況乃滿地成摧頹。",
      "迎繁送謝別有意，誰肯留戀少環回。"
    ]
  },
  {
    "volume": 339,
    "sequence": 23,
    "title": "酬裴十六功曹巡府西驛途中見寄",
    "author": "韓愈",
    "content": [
      "相公罷論道，聿至活東人。禦史坐言事，作吏府中塵。",
      "遂令河南治，今古無儔倫。四海日富庶，道途隘蹄輪。",
      "府西三百里，候館同魚鱗。相公謂禦史，勞子去自巡。",
      "是時山水秋，光景何鮮新。哀鴻鳴清耳，宿霧褰高旻。",
      "遺我行旅詩，軒軒有風神。譬如黃金盤，照耀荊璞真。",
      "我來亦已幸，事賢友其仁。持竿洛水側，孤坐屢窮辰。",
      "多才自勞苦，無用只因循。辭免期匪遠，行行及山春。"
    ]
  },
  {
    "volume": 339,
    "sequence": 24,
    "title": "燕河南府秀才得生字",
    "author": "韓愈",
    "content": [
      "吾皇紹祖烈，天下再太平。詔下諸郡國，歲貢鄉曲英。",
      "元和五年冬，房公尹東京。功曹上言公，是月當登名。",
      "乃選二十縣，試官得鴻生。群儒負己材，相賀簡擇精。",
      "怒起簸羽翮，引吭吐鏗轟。此都自周公，文章繼名聲。",
      "自非絕殊尤，難使耳目驚。今者遭震薄，不能出聲鳴。",
      "鄙夫忝縣尹，愧栗難為情。惟求文章寫，不敢妒與爭。",
      "還家敕妻兒，具此煎炰烹。柿紅蒲萄紫，肴果相扶檠。",
      "芳荼出蜀門，好酒濃且清。何能充歡燕，庶以露厥誠。",
      "昨聞詔書下，權公作邦楨。文人得其職，文道當大行。",
      "陰風攪短日，冷雨澀不晴。勉哉戒徒馭，家國遲子榮。"
    ]
  },
  {
    "volume": 339,
    "sequence": 25,
    "title": "送李翱",
    "author": "韓愈",
    "content": [
      "廣州萬里途，山重江逶迤。行行何時到，誰能定歸期。",
      "揖我出門去，顏色異恒時。雖雲有追送，足跡絕自茲。",
      "人生一世間，不自張與弛。譬如浮江木，縱橫豈自知。",
      "甯懷別時苦，勿作別後思。"
    ]
  },
  {
    "volume": 339,
    "sequence": 26,
    "title": "送石洪處士赴河陽幕得起字",
    "author": "韓愈",
    "content": [
      "長把種樹書，人雲避世士。忽騎將軍馬，自號報恩子。",
      "風雲入壯懷，泉石別幽耳。鉅鹿師欲老，常山險猶恃。",
      "豈惟彼相憂，固是吾徒恥。去去事方急，酒行可以起。"
    ]
  },
  {
    "volume": 339,
    "sequence": 27,
    "title": "送湖南李正字歸",
    "author": "韓愈",
    "content": [
      "長沙入楚深，洞庭值秋晚。人隨鴻雁少，江共蒹葭遠。",
      "歷歷餘所經，悠悠子當返。孤游懷耿介，旅宿夢婉娩。",
      "風土稍殊音，魚蝦日異飯。親交俱在此，誰與同息偃。"
    ]
  }
]