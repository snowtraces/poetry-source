[
  {
    "volume": 459,
    "sequence": 1,
    "title": "立秋夕涼風忽至炎暑稍消即事詠懷寄汴州節度使李二十尚書",
    "author": "白居易",
    "content": [
      "嫋嫋簷樹動，好風西南來。紅缸霏微滅，碧幌飄颻開。",
      "披襟有餘涼，拂簟無纖埃。但喜煩暑退，不惜光陰催。",
      "河秋稍清淺，月午方裴回。或行或坐臥，體適心悠哉。",
      "美人在浚都，旌旗繞樓臺。雖非滄溟阻，難見如蓬萊。",
      "蟬迎節又換，雁送書未回。君位日寵重，我年日摧頹。",
      "無因風月下，一舉平生杯。"
    ]
  },
  {
    "volume": 459,
    "sequence": 2,
    "title": "開成二年夏聞新蟬贈夢得",
    "author": "白居易",
    "content": [
      "十載與君別，常感新蟬鳴。今年共君聽，同在洛陽城。",
      "噪處知林靜，聞時覺景清。涼風忽嫋嫋，秋思先秋生。",
      "殘槿花邊立，老槐陰下行。雖無索居恨，還動長年情。",
      "且喜未聾耳，年年聞此聲。"
    ]
  },
  {
    "volume": 459,
    "sequence": 3,
    "title": "題牛相公歸仁裏宅新成小灘",
    "author": "白居易",
    "content": [
      "平生見流水，見此轉留連。況此朱門內，君家新引泉。",
      "伊流決一帶，洛石砌千拳。與君三伏月，滿耳作潺湲。",
      "深處碧磷磷，淺處清濺濺。碕岸束嗚咽，沙汀散淪漣。",
      "翻浪雪不盡，澄波空共鮮。兩岸灩澦口，一泊瀟湘天。",
      "曾作天南客，漂流六七年。何山不倚杖，何水不停船。",
      "巴峽聲心裏，松江色眼前。今朝小灘上，能不思悠然。"
    ]
  },
  {
    "volume": 459,
    "sequence": 4,
    "title": "春日閒居三首",
    "author": "白居易",
    "content": [
      "陶雲愛吾廬，吾亦愛吾屋。屋中有琴書，聊以慰幽獨。",
      "是時三月半，花落庭蕪綠。舍上晨鳩鳴，窗間春睡足。",
      "睡足起閑坐，景晏方櫛沐。今日非十齋，庖童饋魚肉。",
      "饑來恣餐歠，冷熱隨所欲。飽竟快搔爬，筋骸無檢束。",
      "豈徒暢肢體，兼欲遺耳目。便可傲松喬，何假杯中淥。",
      "廣池春水準，群魚恣游泳。新林綠陰成，眾鳥欣相鳴。",
      "時我亦瀟灑，適無累與病。魚鳥人則殊，同歸於遂性。",
      "緬思山梁雉，時哉感孔聖。聖人不得所，慨然歎時命。",
      "我今對鱗羽，取樂成謠詠。得所仍得時，吾生一何幸。",
      "勞者不覺歌，歌其勞苦事。逸者不覺歌，歌其逸樂意。",
      "問我逸如何，閒居多興味。問我樂如何，閑官少憂累。",
      "又問俸厚薄，百千隨月至。又問年幾何，七十行欠二。",
      "所得皆過望，省躬良可愧。馬閑無羈絆，鶴老有祿位。",
      "設自為化工，優饒只如是。安得不歌詠，默默受天賜。"
    ]
  },
  {
    "volume": 459,
    "sequence": 5,
    "title": "小閣閑坐",
    "author": "白居易",
    "content": [
      "閣前竹蕭蕭，閣下水潺潺。拂簟捲簾坐，清風生其間。",
      "靜聞新蟬鳴，遠見飛鳥還。但有巾掛壁，而無客叩關。",
      "二疏返故里，四老歸舊山。吾亦適所願，求閑而得閒。"
    ]
  },
  {
    "volume": 459,
    "sequence": 6,
    "title": "游平泉宴浥澗，宿香山石樓，贈座客",
    "author": "白居易",
    "content": [
      "逸少集蘭亭，季倫宴金穀。金谷太繁華，蘭亭闕絲竹。",
      "何如今日會，浥澗平泉曲。杯酒與管弦，貧中隨分足。",
      "紫鮮林筍嫩，紅潤園桃熟。採摘助盤筵，芳滋盈口腹。",
      "閑吟暮雲碧，醉藉春草綠。舞妙豔流風，歌清叩寒玉。",
      "古詩惜晝短，勸我令秉燭。是夜勿言歸，相攜石樓宿。"
    ]
  },
  {
    "volume": 459,
    "sequence": 7,
    "title": "池上幽境",
    "author": "白居易",
    "content": [
      "嫋嫋過水橋，微微入林路。幽境深誰知，老身閑獨步。",
      "行行何所愛，遇物自成趣。平滑青磐石，低密綠陰樹。",
      "石上一素琴，樹下雙草屨。此是榮先生，坐禪三樂處。"
    ]
  },
  {
    "volume": 459,
    "sequence": 8,
    "title": "夏日閑放",
    "author": "白居易",
    "content": [
      "時暑不出門，亦無賓客至。靜室深下簾，小庭新掃地。",
      "褰裳複岸幘，閑傲得自恣。朝景枕簟清，乘涼一覺睡。",
      "午餐何所有，魚肉一兩味。夏服亦無多，蕉紗三五事。",
      "資身既給足，長物徒煩費。若比簞瓢人，吾今太富貴。"
    ]
  },
  {
    "volume": 459,
    "sequence": 9,
    "title": "和思黯居守獨飲偶醉見示六韻時夢得和篇先成頗為麗絕因添兩韻繼而美之",
    "author": "白居易",
    "content": [
      "宮漏滴漸闌，城烏啼複歇。此時若不醉，爭奈千門月。",
      "主人中夜起，妓燭前羅列。歌袂默收聲，舞鬟低赴節。",
      "弦吟玉柱品，酒透金杯熱。朱顏忽已酡，清奏猶未闋。",
      "妍詞黯先唱，逸韻劉繼發。鏗然雙雅音，金石相磨戛。"
    ]
  },
  {
    "volume": 459,
    "sequence": 10,
    "title": "和夢得洛中早春見贈七韻",
    "author": "白居易",
    "content": [
      "眾皆賞春色，君獨憐春意。春意竟如何，老夫知此味。",
      "燭餘減夜漏，衾暖添朝睡。恬和台上風，虛潤池邊地。",
      "開遲花養豔，語懶鶯含思。似訝來年齋，如勸迎春醉。",
      "何日同宴遊，心期二月二。"
    ]
  },
  {
    "volume": 459,
    "sequence": 11,
    "title": "櫻桃花下有感而作",
    "author": "白居易",
    "content": [
      "藹藹美周宅，櫻繁春日斜。一為洛下客，十見池上花。",
      "爛熳豈無意，為君占年華。風光饒此樹，歌舞勝諸家。",
      "失盡白頭伴，長成紅粉娃。停杯兩相顧，堪喜亦堪嗟。"
    ]
  },
  {
    "volume": 459,
    "sequence": 12,
    "title": "洗竹",
    "author": "白居易",
    "content": [
      "布裘寒擁頸，氈履溫承足。獨立冰池前，久看洗霜竹。",
      "先除老且病，次去纖而曲。剪棄猶可憐，琅玕十餘束。",
      "青青複籊籊，頗異凡草木。依然若有情，回頭語僮僕。",
      "小者截魚竿，大者編茅屋。勿作篲與箕，而令糞土辱。"
    ]
  },
  {
    "volume": 459,
    "sequence": 13,
    "title": "新沐浴",
    "author": "白居易",
    "content": [
      "形適外無恙，心恬內無憂。夜來新沐浴，肌發舒且柔。",
      "寬裁夾烏帽，厚絮長白裘。裘溫裹我足，帽暖覆我頭。",
      "先進酒一杯，次舉粥一甌。半酣半飽時，四體春悠悠。",
      "是月歲陰暮，慘冽天地愁。白日冷無光，黃河凍不流。",
      "何處征戍行，何人羈旅遊。窮途絕糧客，寒獄無燈囚。",
      "勞生彼何苦，遂性我何優。撫心但自愧，孰知其所由。"
    ]
  },
  {
    "volume": 459,
    "sequence": 14,
    "title": "三年除夜",
    "author": "白居易",
    "content": [
      "晰晰燎火光，氳氳臘酒香。嗤嗤童稚戲，迢迢歲夜長。",
      "堂上書帳前，長幼合成行。以我年最長，次第來稱觴。",
      "七十期漸近，萬緣心已忘。不唯少歡樂，兼亦無悲傷。",
      "素屏應居士，青衣侍孟光。夫妻老相對，各坐一繩床。"
    ]
  },
  {
    "volume": 459,
    "sequence": 15,
    "title": "自題小園",
    "author": "白居易",
    "content": [
      "不斗門館華，不鬥林園大。但鬥為主人，一坐十餘載。",
      "回看甲乙第，列在都城內。素垣夾朱門，藹藹遙相對。",
      "主人安在哉，富貴去不回。池乃為魚鑿，林乃為禽栽。",
      "何如小園主，拄杖閑即來。親賓有時會，琴酒連夜開。",
      "以此聊自足，不羨大池台。"
    ]
  },
  {
    "volume": 459,
    "sequence": 16,
    "title": "病中宴坐",
    "author": "白居易",
    "content": [
      "有酒病不飲，有詩慵不吟。頭眩罷垂鉤，手痹休援琴。",
      "竟日悄無事，所居閑且深。外安支離體，中養希夷心。",
      "窗戶納秋景，竹木澄夕陰。宴坐小池畔，清風時動襟。"
    ]
  },
  {
    "volume": 459,
    "sequence": 17,
    "title": "戒藥",
    "author": "白居易",
    "content": [
      "促促急景中，蠢蠢微塵裏。生涯有分限，愛戀無終已。",
      "早夭羨中年，中年羨暮齒。暮齒又貪生，服食求不死。",
      "朝吞太陽精，夕吸秋石髓。徼福反成災，藥誤者多矣。",
      "以之資嗜欲，又望延甲子。天人陰騭間，亦恐無此理。",
      "域中有真道，所說不如此。後身始身存，吾聞諸老氏。"
    ]
  },
  {
    "volume": 459,
    "sequence": 18,
    "title": "贈夢得",
    "author": "白居易",
    "content": [
      "前日君家飲，昨日王家宴。今日過我廬，三日三會面。",
      "當歌聊自放，對酒交相勸。為我盡一杯，與君發三願。",
      "一願世清平，二願身強健。三願臨老頭，數與君相見。"
    ]
  },
  {
    "volume": 459,
    "sequence": 19,
    "title": "逸老",
    "author": "白居易",
    "content": [
      "白日下駸駸，青天高浩浩。人生在其中，適時即為好。",
      "勞我以少壯，息我以衰老。順之多吉壽，違之或凶夭。",
      "我初五十八，息老雖非早。一閑十三年，所得亦不少。",
      "況加祿仕後，衣食常溫飽。又從風疾來，女嫁男婚了。",
      "胸中一無事，浩氣凝襟抱。飄若雲信風，樂於魚在藻。",
      "桑榆坐已暮，鐘漏行將曉。皤然七十翁，亦足稱壽考。",
      "筋骸本非實，一束芭蕉草。眷屬偶相依，一夕同棲鳥。",
      "去何有顧戀，住亦無憂惱。生死尚複然，其餘安足道。",
      "是故臨老心，冥然合玄造。"
    ]
  },
  {
    "volume": 459,
    "sequence": 20,
    "title": "遇物感興因示子弟",
    "author": "白居易",
    "content": [
      "聖擇狂夫言，俗信老人語。我有老狂詞，聽之吾語汝。",
      "吾觀器用中，劍銳鋒多傷。吾觀形骸內，骨勁齒先亡。",
      "寄言處世者，不可苦剛強。龜性愚且善，鳩心鈍無惡。",
      "人賤拾支床，鶻欺擒暖腳。寄言立身者，不得全柔弱。",
      "彼固罹禍難，此未免憂患。于何保終吉，強弱剛柔間。",
      "上遵周孔訓，旁鑒老莊言。不唯鞭其後，亦要軛其先。"
    ]
  },
  {
    "volume": 459,
    "sequence": 21,
    "title": "首夏南池獨酌",
    "author": "白居易",
    "content": [
      "春盡雜英歇，夏初芳草深。熏風自南至，吹我池上林。",
      "綠蘋散還合，赬鯉跳複沈。新葉有佳色，殘鶯猶好音。",
      "依然謝家物，池酌對風琴。慚無康樂作，秉筆思沈吟。",
      "境勝才思劣，詩成不稱心。"
    ]
  },
  {
    "volume": 459,
    "sequence": 22,
    "title": "官俸初罷，親故見憂，以詩諭之",
    "author": "白居易",
    "content": [
      "七年為少傅，品高俸不薄。乘軒已多慚，況是一病鶴。",
      "又及懸車歲，筋力轉衰弱。豈以貧是憂，尚為名所縛。",
      "今春始病免，纓組初擺落。蜩甲有何知，雲心無所著。",
      "囷中殘舊穀，可備歲饑惡。園中多新蔬，未至食藜藿。",
      "不求安師卜，不問陳生藥。但對丘中琴，時開池上酌。",
      "信風舟不系，掉尾魚方樂。親友不我知，而憂我寂寞。"
    ]
  },
  {
    "volume": 459,
    "sequence": 23,
    "title": "閒居偶吟，招鄭庶子、皇甫郎中",
    "author": "白居易",
    "content": [
      "自哂此迂叟，少迂老更迂。家計不一問，園林聊自娛。",
      "竹間琴一張，池上酒一壺。更無俗物到，但與秋光俱。",
      "古石蒼錯落，新泉碧縈紆。焉用車馬客，即此是吾徒。",
      "猶有所思人，各在城一隅。杳然愛不見，搔首方踟躕。",
      "玄晏風韻遠，子真雲貌孤。誠知厭朝市，何必憶江湖。",
      "能來小澗上，一聽潺湲無。"
    ]
  },
  {
    "volume": 459,
    "sequence": 24,
    "title": "亭西牆下伊渠水中置石激流潺湲成韻頗有幽趣以詩記之",
    "author": "白居易",
    "content": [
      "嵌巉嵩石峭，皎潔伊流清。立為遠峰勢，激作寒玉聲。",
      "夾岸羅密樹，面灘開小亭。忽疑嚴子瀨，流入洛陽城。",
      "是時群動息，風靜微月明。高枕夜悄悄，滿耳秋泠泠。",
      "終日臨大道，何人知此情。此情苟自愜，亦不要人聽。"
    ]
  },
  {
    "volume": 459,
    "sequence": 25,
    "title": "閑題家池，寄王屋張道士",
    "author": "白居易",
    "content": [
      "有石白磷磷，有水清潺潺。有叟頭似雪，婆娑乎其間。",
      "進不趨要路，退不入深山。深山太濩落，要路多險艱。",
      "不如家池上，樂逸無憂患。有食適吾口，有酒酡吾顏。",
      "恍惚遊醉鄉，希夷造玄關。五千言下悟，十二年來閑。",
      "富者我不顧，貴者我不攀。唯有天罎子，時來一往還。"
    ]
  },
  {
    "volume": 459,
    "sequence": 26,
    "title": "李盧二中丞各創山居俱誇勝絕然去城稍遠來往頗勞弊居新泉實在宇下偶題十五韻聊戲二君",
    "author": "白居易",
    "content": [
      "龍門蒼石壁，浥澗碧潭水。各在一山隅，迢遙幾十裏。",
      "清鏡碧屏風，惜哉信為美。愛而不得見，亦與無相似。",
      "聞君每來去，矻矻事行李。脂轄複裹糧，心力頗勞止。",
      "未如吾捨下，石與泉甚邇。鑿鑿複濺濺，晝夜流不已。",
      "洛石千萬拳，襯波鋪錦綺。海瑉一兩片，激瀨含宮征。",
      "綠宜春濯足，淨可朝漱齒。繞砌紫鱗遊，拂簾白鳥起。",
      "何言履道叟，便是滄浪子。君若趁歸程，請君先到此。",
      "願以潺湲聲，洗君塵土耳。"
    ]
  },
  {
    "volume": 459,
    "sequence": 27,
    "title": "北窗竹石",
    "author": "白居易",
    "content": [
      "一片瑟瑟石，數竿青青竹。向我如有情，依然看不足。",
      "況臨北窗下，複近西塘曲。筠風散餘清，苔雨含微綠。",
      "有妻亦衰老，無子方煢獨。莫掩夜窗扉，共渠相伴宿。"
    ]
  },
  {
    "volume": 459,
    "sequence": 28,
    "title": "飲後戲示弟子",
    "author": "白居易",
    "content": [
      "吾為爾先生，爾為吾弟子。孔門有遺訓，複坐吾告爾。",
      "先生饌酒食，弟子服勞止。孝敬不在他，在茲而已矣。",
      "欲我少憂愁，欲我多歡喜。無如醞好酒，酒須多且旨。",
      "旨即賓可留，多即罍不恥。吾更有一言，爾宜聽入耳。",
      "人老多憂貧，人病多憂死。我今雖老病，所憂不在此。",
      "憂在半酣時，尊空座客起。"
    ]
  },
  {
    "volume": 459,
    "sequence": 29,
    "title": "閑坐看書，貽諸少年",
    "author": "白居易",
    "content": [
      "雨砌長寒蕪，風庭落秋果。窗間有閑叟，盡日看書坐。",
      "書中見往事，歷歷知福禍。多取終厚亡，疾驅必先墮。",
      "勸君少幹名，名為錮身鎖。勸君少求利，利是焚身火。",
      "我心知已久，吾道無不可。所以雀羅門，不能寂寞我。"
    ]
  },
  {
    "volume": 459,
    "sequence": 30,
    "title": "夢上山",
    "author": "白居易",
    "content": [
      "夜夢上嵩山，獨攜藜杖出。千岩與萬壑，遊覽皆周畢。",
      "夢中足不病，健似少年日。既悟神返初，依然舊形質。",
      "始知形神內，形病神無疾。形神兩是幻，夢寐俱非實。",
      "晝行雖蹇澀，夜步頗安逸。晝夜既平分，其間何得失。"
    ]
  },
  {
    "volume": 459,
    "sequence": 31,
    "title": "對酒閑吟，贈同老者",
    "author": "白居易",
    "content": [
      "人生七十稀，我年幸過之。遠行將盡路，春夢欲覺時。",
      "家事口不問，世名心不思。老既不足歎，病亦不能治。",
      "扶持仰婢僕，將養信妻兒。饑飽進退食，寒暄加減衣。",
      "聲妓放鄭衛，裘馬脫輕肥。百事盡除去，尚餘酒與詩。",
      "興來吟一篇，吟罷酒一卮。不獨適情性，兼用扶衰羸。",
      "雲液灑六腑，陽和生四肢。于中我自樂，此外吾不知。",
      "寄問同老者，舍此將安歸。莫學蓬心叟，胸中殘是非。"
    ]
  },
  {
    "volume": 459,
    "sequence": 32,
    "title": "晚起閑行",
    "author": "白居易",
    "content": [
      "皤然一老子，擁裘仍隱幾。坐穩夜忘眠，臥安朝不起。",
      "起來無可作，閉目時叩齒。靜對銅爐香，暖漱銀瓶水。",
      "午齋何儉潔，餅與蔬而已。西寺講楞伽，閑行一隨喜。"
    ]
  },
  {
    "volume": 459,
    "sequence": 33,
    "title": "香山居士寫真詩",
    "author": "白居易",
    "content": [
      "昔作少學士，圖形入集賢。今為老居士，寫貌寄香山。",
      "鶴毳變玄發，雞膚換朱顏。前形與後貌，相去三十年。",
      "勿歎韶華子，俄成皤叟仙。請看東海水，亦變作桑田。"
    ]
  },
  {
    "volume": 459,
    "sequence": 34,
    "title": "二年三月五日齋畢開素當食偶吟贈妻弘農郡君",
    "author": "白居易",
    "content": [
      "睡足肢體暢，晨起開中堂。初旭泛簾幕，微風拂衣裳。",
      "二婢扶盥櫛，雙童舁簟床。庭東有茂樹，其下多陰涼。",
      "前月事齋戒，昨日散道場。以我久蔬素，加籩仍異糧。",
      "魴鱗白如雪，蒸炙加桂薑。稻飯紅似花，調沃新酪漿。",
      "佐以脯醢味，間之椒薤芳。老憐口尚美，病喜鼻聞香。",
      "嬌騃三四孫，索哺繞我傍。山妻未舉案，饞叟已先嘗。",
      "憶同牢巹初，家貧共糟糠。今食且如此，何必烹豬羊。",
      "況觀姻族間，夫妻半存亡。偕老不易得，白頭何足傷。",
      "食罷酒一杯，醉飽吟又狂。緬想梁高士，樂道喜文章。",
      "徒誇五噫作，不解贈孟光。"
    ]
  },
  {
    "volume": 459,
    "sequence": 35,
    "title": "不出門",
    "author": "白居易",
    "content": [
      "彌月不出門，永日無來賓。食飽更拂床，睡覺一嚬伸。",
      "輕箑白鳥羽，新簟青箭筠。方寸方丈室，空然兩無塵。",
      "披衣腰不帶，散發頭不巾。袒跣北窗下，葛天之遺民。",
      "一日亦自足，況得以終身。不知天壤內，目我為何人。"
    ]
  },
  {
    "volume": 459,
    "sequence": 36,
    "title": "感舊",
    "author": "白居易",
    "content": [
      "晦叔墳荒草已陳，夢得墓濕土猶新。微之捐館將一紀，杓直歸丘二十春。城中雖有故第宅，庭蕪園廢生荊榛。",
      "篋中亦有舊書劄，紙穿字蠹成灰塵。平生定交取人窄，屈指相知唯五人。四人先去我在後，一枝蒲柳衰殘身。",
      "豈無晚歲新相識，相識面親心不親。人生莫羨苦長命，命長感舊多悲辛。"
    ]
  },
  {
    "volume": 459,
    "sequence": 37,
    "title": "送毛仙翁",
    "author": "白居易",
    "content": [
      "仙翁已得道，混跡尋岩泉。肌膚冰雪瑩，衣服雲霞鮮。",
      "紺發絲並致，齠容花共妍。方瞳點玄漆，高步淩非煙。",
      "幾見桑海變，莫知龜鶴年。所憩九清外，所遊五嶽巔。",
      "軒昊舊為侶，松喬難比肩。每嗟人世人，役役如狂顛。",
      "孰能脫羈鞅，盡遭名利牽。貌隨歲律換，神逐光陰遷。",
      "惟餘負憂譴，憔悴湓江壖。衰鬢忽霜白，愁腸如火煎。",
      "羈旅坐多感，裴回私自憐。晴眺五老峰，玉洞多神仙。",
      "何當憫湮厄，授道安虛孱。我師惠然來，論道窮重玄。",
      "浩蕩八溟闊，志泰心超然。形骸既無束，得喪亦都捐。",
      "豈識椿菌異，那知鵬鷃懸。丹華既相付，促景定當延。",
      "玄功曷可報，感極惟勤拳。霓旌不肯駐，又歸武夷川。",
      "語罷倏然別，孤鶴升遙天。賦詩敘明德，永續步虛篇。"
    ]
  },
  {
    "volume": 459,
    "sequence": 38,
    "title": "達哉樂天行",
    "author": "白居易",
    "content": [
      "達哉達哉白樂天，分司東都十三年。七旬才滿冠已掛，半祿未及車先懸。或伴遊客春行樂，或隨山僧夜坐禪。",
      "二年忘卻問家事，門庭多草廚少煙。庖童朝告鹽米盡，侍婢暮訴衣裳穿。妻孥不悅甥侄悶，而我醉臥方陶然。",
      "起來與爾畫生計，薄產處置有後先。先賣南坊十畝園，次賣東都五頃田。然後兼賣所居宅，仿佛獲緡二三千。",
      "半與爾充衣食費，半與吾供酒肉錢。吾今已年七十一，眼昏須白頭風眩。但恐此錢用不盡，即先朝露歸夜泉。",
      "未歸且住亦不惡，饑餐樂飲安穩眠。死生無可無不可，達哉達哉白樂天。"
    ]
  },
  {
    "volume": 459,
    "sequence": 39,
    "title": "春池閑泛",
    "author": "白居易",
    "content": [
      "綠塘新水準，紅檻小舟輕。解纜隨風去，開襟信意行。",
      "淺憐清演漾，深愛綠澄泓。白撲柳飛絮，紅浮桃落英。",
      "古文科鬥出，新葉剪刀生。樹集鶯朋友，雲行雁弟兄。",
      "飛沈皆適性，酣詠自怡情。花助銀盃氣，松添玉軫聲。",
      "魚跳何事樂，鷗起複誰驚。莫唱滄浪曲，無塵可濯纓。"
    ]
  },
  {
    "volume": 459,
    "sequence": 40,
    "title": "池上寓興二絕",
    "author": "白居易",
    "content": [
      "濠梁莊惠謾相爭，未必人情知物情。",
      "獺捕魚來魚躍出，此非魚樂是魚驚。",
      "水淺魚稀白鷺饑，勞心瞪目待魚時。",
      "外容閒暇中心苦，似是而非誰得知。"
    ]
  },
  {
    "volume": 459,
    "sequence": 41,
    "title": "宴後題府中水堂贈盧尹中丞",
    "author": "白居易",
    "content": [
      "水齋歲久漸荒蕪，自愧甘棠無一株。新酒客來方宴飲，舊堂主在重歡娛。莫言楊柳枝空老，直致櫻桃樹已枯。",
      "從我到君十一尹，相看自置府來無。"
    ]
  },
  {
    "volume": 459,
    "sequence": 42,
    "title": "和敏中洛下即事",
    "author": "白居易",
    "content": [
      "昨日池塘春草生，阿連新有好詩成。花園到處鶯呼入，驄馬游時客避行。水暖魚多似南國，人稀塵少勝西京。",
      "洛中佳境應無限，若欲諳知問老兄。"
    ]
  },
  {
    "volume": 459,
    "sequence": 43,
    "title": "送敏中新授戶部員外郎西歸",
    "author": "白居易",
    "content": [
      "千里歸程三伏天，官新身健馬翩翩。行沖赤日加餐飯，上到青雲穩著鞭。長慶老郎唯我在，客曹故事望君傳。",
      "前鴻後雁行難續，相去迢迢二十年。"
    ]
  },
  {
    "volume": 459,
    "sequence": 44,
    "title": "南侍禦以石相贈，助成水聲，因以絕句謝之",
    "author": "白居易",
    "content": [
      "泉石磷磷聲似琴，閑眠靜聽洗塵心。",
      "莫輕兩片青苔石，一夜潺湲直萬金。"
    ]
  },
  {
    "volume": 459,
    "sequence": 45,
    "title": "閒居自題，戲招宿客",
    "author": "白居易",
    "content": [
      "水畔竹林邊，閒居二十年。健常攜酒出，病即掩門眠。",
      "解綬收朝佩，褰裳出野船。屏除身外物，擺落世間緣。",
      "報曙窗何早，知秋簟最先。微風深樹裏，斜日小樓前。",
      "渠口添新石，籬根寫亂泉。欲招同宿客，誰解愛潺湲。"
    ]
  },
  {
    "volume": 459,
    "sequence": 46,
    "title": "李留守相公見過池上汎舟舉酒話及翰林舊事因成四韻以獻之",
    "author": "白居易",
    "content": [
      "引棹尋池岸，移尊就菊叢。何言濟川後，相訪釣船中。",
      "白首故情在，青雲往事空。同時六學士，五相一漁翁。"
    ]
  },
  {
    "volume": 459,
    "sequence": 47,
    "title": "閏九月九日獨飲",
    "author": "白居易",
    "content": [
      "黃花叢畔綠尊前，猶有些些舊管弦。偶遇閏秋重九日，東籬獨酌一陶然。自從九月持齋戒，不醉重陽十五年。"
    ]
  },
  {
    "volume": 459,
    "sequence": 48,
    "title": "覽盧子蒙侍御舊詩多與微之唱和感今傷昔因贈子蒙題於卷後",
    "author": "白居易",
    "content": [
      "早聞元九詠君詩，恨與盧君相識遲。今日逢君開舊卷，卷中多道贈微之。相看掩淚情難說，別有傷心事豈知。",
      "聞道咸陽墳上樹，已抽三丈白楊枝。"
    ]
  },
  {
    "volume": 459,
    "sequence": 49,
    "title": "寒亭留客",
    "author": "白居易",
    "content": [
      "今朝閑坐石亭中，爐火銷殘尊又空。",
      "冷落若為留客住，冰池霜竹雪髯翁。"
    ]
  },
  {
    "volume": 459,
    "sequence": 50,
    "title": "新小灘",
    "author": "白居易",
    "content": [
      "石淺沙平流水寒，水邊斜插一漁竿。",
      "江南客見生鄉思，道似嚴陵七裏灘。"
    ]
  },
  {
    "volume": 459,
    "sequence": 51,
    "title": "和李中丞與李給事山居雪夜同宿小酌",
    "author": "白居易",
    "content": [
      "憲府觸邪峨豸角，瑣闈駁正犯龍鱗。那知近地齋居客，忽作深山同宿人。一盞寒燈雲外夜，數杯溫酎雪中春。",
      "林泉莫作多時計，諫獵登封憶舊臣。"
    ]
  },
  {
    "volume": 459,
    "sequence": 52,
    "title": "履道西門二首",
    "author": "白居易",
    "content": [
      "履道西門有弊居，池塘竹樹繞吾廬。豪華肥壯雖無分，飽暖安閒即有餘。行灶朝香炊早飯，小園春暖掇新蔬。",
      "夷齊黃綺誇芝蕨，比我盤飧恐不如。",
      "履道西門獨掩扉，官休病退客來稀。亦知軒冕榮堪戀，其奈田園老合歸。跛鱉難隨騏驥足，傷禽莫趁鳳凰飛。",
      "世間認得身人少，今我雖愚亦庶幾。"
    ]
  },
  {
    "volume": 459,
    "sequence": 53,
    "title": "偶吟",
    "author": "白居易",
    "content": [
      "人生變改故無窮，昔是朝官今野翁。久寄形于朱紫內，漸抽身入蕙荷中。無情水任方圓器，不系舟隨去住風。",
      "猶有鱸魚蓴菜興，來春或擬往江東。"
    ]
  },
  {
    "volume": 459,
    "sequence": 54,
    "title": "雪夜小飲贈夢得",
    "author": "白居易",
    "content": [
      "同為懶慢園林客，共對蕭條雨雪天。小酌酒巡銷永夜，大開口笑送殘年。久將時背成遺老，多被人呼作散仙。",
      "呼作散仙應有以，曾看東海變桑田。"
    ]
  },
  {
    "volume": 459,
    "sequence": 55,
    "title": "歲暮夜長病中燈下聞盧尹夜宴以詩戲之且為來日張本也",
    "author": "白居易",
    "content": [
      "榮鬧興多嫌晝短，衰閑睡少覺明遲。當君秉燭銜杯夜，是我停飧服藥時。枕上愁吟堪發病，府中歡笑勝尋醫。",
      "明朝強出須謀樂，不擬車公更擬誰。"
    ]
  },
  {
    "volume": 459,
    "sequence": 56,
    "title": "病中數會張道士見譏，以此答之",
    "author": "白居易",
    "content": [
      "亦知數出妨將息，不可端居守寂寥。病即藥窗眠盡日，興來酒席坐通宵。賢人易狎須勤飲，姹女難禁莫慢燒。",
      "張道士輸白道士，一杯沆瀣便逍遙。"
    ]
  },
  {
    "volume": 459,
    "sequence": 57,
    "title": "卯飲",
    "author": "白居易",
    "content": [
      "短屏風掩臥床頭，烏帽青氈白氎裘。",
      "卯飲一杯眠一覺，世間何事不悠悠。"
    ]
  },
  {
    "volume": 459,
    "sequence": 58,
    "title": "寄題餘杭郡樓，兼呈裴使君",
    "author": "白居易",
    "content": [
      "官曆二十政，宦遊三十秋。江山與風月，最憶是杭州。",
      "北郭沙堤尾，西湖石岸頭。綠觴春送客，紅燭夜回舟。",
      "不敢言遺愛，空知念舊遊。憑君吟此句，題向望濤樓。"
    ]
  },
  {
    "volume": 459,
    "sequence": 59,
    "title": "楊六尚書留太湖石在洛下借置庭中因對舉杯寄贈絕句",
    "author": "白居易",
    "content": [
      "借君片石意何如，置向庭中慰索居。",
      "每就玉山傾一酌，興來如對醉尚書。"
    ]
  },
  {
    "volume": 459,
    "sequence": 60,
    "title": "喜入新年自詠",
    "author": "白居易",
    "content": [
      "白須如雪五朝臣，又值新正第七旬。老過占他藍尾酒，病餘收得到頭身。銷磨歲月成高位，比類時流是幸人。",
      "大歷年中騎竹馬，幾人得見會昌春。"
    ]
  },
  {
    "volume": 459,
    "sequence": 61,
    "title": "灘聲",
    "author": "白居易",
    "content": [
      "碧玉班班沙歷歷，清流決決響泠泠。",
      "自從造得灘聲後，玉管朱弦可要聽。"
    ]
  },
  {
    "volume": 459,
    "sequence": 62,
    "title": "題石泉",
    "author": "白居易",
    "content": [
      "殷勤傍石繞泉行，不說何人知我情。",
      "漸恐耳聾兼眼暗，聽泉看石不分明。"
    ]
  },
  {
    "volume": 459,
    "sequence": 63,
    "title": "送王卿使君赴任蘇州因思花迎新使感舊遊寄題郡中木蘭西院一別",
    "author": "白居易",
    "content": [
      "一別蘇州十八載，時光人事隨年改。不論竹馬盡成人，亦恐桑田半為海。鶯入故宮含意思，花迎新使生光彩。",
      "為報江山風月知，至今白使君猶在。"
    ]
  },
  {
    "volume": 459,
    "sequence": 64,
    "title": "出齋日喜皇甫十早訪",
    "author": "白居易",
    "content": [
      "三旬齋滿欲銜杯，平旦敲門門未開。",
      "除卻朗之攜一榼，的應不是別人來。"
    ]
  },
  {
    "volume": 459,
    "sequence": 65,
    "title": "會昌二年春題池西小樓",
    "author": "白居易",
    "content": [
      "花邊春水水邊樓，一坐經今四十秋。望月橋傾三遍換，採蓮船破五回修。園林一半成喬木，鄰里三分作白頭。",
      "蘇李冥蒙隨燭滅，陳樊漂泊逐萍流。雖貧眼下無妨樂，縱病心中不與愁。自笑靈光巋然在，春來遊得且須遊。"
    ]
  },
  {
    "volume": 459,
    "sequence": 66,
    "title": "酬南洛陽早春見贈",
    "author": "白居易",
    "content": [
      "物華春意尚遲回，賴有東風晝夜催。寒縋柳腰收未得，暖熏花口噤初開。欲披雲霧聯襟去，先喜瓊琚入袖來。",
      "久病長齋詩老退，爭禁年少洛陽才。"
    ]
  },
  {
    "volume": 459,
    "sequence": 67,
    "title": "對新家醞玩自種花",
    "author": "白居易",
    "content": [
      "香麹親看造，芳叢手自栽。迎春報酒熟，垂老看花開。",
      "紅蠟半含萼，綠油新醱醅。玲瓏五六樹，瀲灩兩三杯。",
      "恐有狂風起，愁無好客來。獨酣還獨語，待取月明回。"
    ]
  },
  {
    "volume": 459,
    "sequence": 68,
    "title": "攜酒往朗之莊居同飲",
    "author": "白居易",
    "content": [
      "慵中又少經過處，別後都無勸酒人。",
      "不挈一壺相就醉，若為將老度殘春。"
    ]
  },
  {
    "volume": 459,
    "sequence": 69,
    "title": "以詩代書，酬慕巢尚書見寄",
    "author": "白居易",
    "content": [
      "書意詩情不偶然，苦雲夢想在林泉。願為愚谷煙霞侶，思結空門香火緣。每愧尚書情眷眷，自憐居士病綿綿。",
      "不知待得心期否，老校於君六七年。"
    ]
  },
  {
    "volume": 459,
    "sequence": 70,
    "title": "春盡日",
    "author": "白居易",
    "content": [
      "芳景銷殘暑氣生，感時思事坐含情。無人開口共誰語，有酒回頭還自傾。醉對數叢紅芍藥，渴嘗一碗綠昌明。",
      "春歸似遣鶯留語，好住園林三兩聲。"
    ]
  },
  {
    "volume": 459,
    "sequence": 71,
    "title": "招山僧",
    "author": "白居易",
    "content": [
      "能入城中乞食否，莫辭塵土汙袈裟。",
      "欲知住處東城下，繞竹泉聲是白家。"
    ]
  },
  {
    "volume": 459,
    "sequence": 72,
    "title": "夏日與閑禪師林下避暑",
    "author": "白居易",
    "content": [
      "洛景城西塵土紅，伴僧閑坐竹泉東。綠蘿潭上不見日，白石灘邊長有風。熱惱漸知隨念盡，清涼常願與人同。",
      "每因毒暑悲親故，多在炎方瘴海中。"
    ]
  },
  {
    "volume": 459,
    "sequence": 73,
    "title": "題新澗亭，兼酬寄朝中親故見贈",
    "author": "白居易",
    "content": [
      "何處披襟風快哉，一亭臨澗四門開。金章紫綬辭腰去，白石清泉就眼來。自得所宜還獨樂，各行其志莫相咍。",
      "禽魚出得池籠後，縱有人呼可更回。"
    ]
  },
  {
    "volume": 459,
    "sequence": 74,
    "title": "病中看經贈諸道侶",
    "author": "白居易",
    "content": [
      "右眼昏花左足風，金篦石水用無功。不如回念三乘樂，便得浮生百病空。無子同居草庵下，有妻偕老道場中。",
      "何煩更請僧為侶，月上新歸伴病翁。"
    ]
  },
  {
    "volume": 459,
    "sequence": 75,
    "title": "游豐樂招提佛光三寺",
    "author": "白居易",
    "content": [
      "竹鞋葵扇白綃巾，林野為家雲是身。山寺每遊多寄宿，都城暫出即經旬。漢容黃綺為逋客，堯放巢由作外臣。",
      "昨日制書臨郡縣，不該愚穀醉鄉人。"
    ]
  },
  {
    "volume": 459,
    "sequence": 76,
    "title": "醉中得上都親友書以予停俸多時憂問貧乏偶乘酒興詠而報之",
    "author": "白居易",
    "content": [
      "頭白醉昏昏，狂歌秋複春。一生耽酒客，五度棄官人。",
      "異世陶元亮，前生劉伯倫。臥將琴作枕，行以鍤隨身。",
      "歲要衣三對，年支穀一囷。園葵烹佐飯，林葉掃添薪。",
      "沒齒甘蔬食，搖頭謝縉紳。自能拋爵祿，終不惱交親。",
      "但得杯中淥，從生甑上塵。煩君問生計，憂醒不憂貧。"
    ]
  },
  {
    "volume": 459,
    "sequence": 77,
    "title": "池畔逐涼",
    "author": "白居易",
    "content": [
      "風清泉冷竹修修，三伏炎天涼似秋。黃犬引迎騎馬客，青衣扶下釣魚舟。衰容自覺宜閑坐，蹇步誰能更遠遊。",
      "料得此身終老處，只應林下與灘頭。"
    ]
  },
  {
    "volume": 459,
    "sequence": 78,
    "title": "池鶴八絕句：雞贈鶴",
    "author": "白居易",
    "content": [
      "一聲警露君能薄，五德司晨我用多。",
      "不會悠悠時俗士，重君輕我意如何。"
    ]
  },
  {
    "volume": 459,
    "sequence": 79,
    "title": "池鶴八絕句：鶴答雞",
    "author": "白居易",
    "content": [
      "爾爭伉儷泥中鬥，吾整羽儀松上棲。",
      "不可遣他天下眼，卻輕野鶴重家雞。"
    ]
  },
  {
    "volume": 459,
    "sequence": 80,
    "title": "池鶴八絕句：烏贈鶴",
    "author": "白居易",
    "content": [
      "與君白黑大分明，縱不相親莫見輕。",
      "我每夜啼君怨別，玉徽琴裏忝同聲。"
    ]
  },
  {
    "volume": 459,
    "sequence": 81,
    "title": "池鶴八絕句：鶴答烏",
    "author": "白居易",
    "content": [
      "吾愛棲雲上華表，汝多攫肉下田中。",
      "吾音中羽汝聲角，琴曲雖同調不同。"
    ]
  },
  {
    "volume": 459,
    "sequence": 82,
    "title": "池鶴八絕句：鳶贈鶴",
    "author": "白居易",
    "content": [
      "君誇名鶴我名鳶，君叫聞天我戾天。",
      "更有與君相似處，饑來一種啄腥膻。"
    ]
  },
  {
    "volume": 459,
    "sequence": 83,
    "title": "池鶴八絕句：鶴答鳶",
    "author": "白居易",
    "content": [
      "無妨自是莫相非，清濁高低各有歸。",
      "鸞鶴群中彩雲裏，幾時曾見喘鳶飛。"
    ]
  },
  {
    "volume": 459,
    "sequence": 84,
    "title": "池鶴八絕句：鵝贈鶴",
    "author": "白居易",
    "content": [
      "君因風送入青雲，我被人驅向鴨群。",
      "雪頸霜毛紅網掌，請看何處不如君。"
    ]
  },
  {
    "volume": 459,
    "sequence": 85,
    "title": "池鶴八絕句：鶴答鵝",
    "author": "白居易",
    "content": [
      "右軍歿後欲何依，只合隨雞逐鴨飛。",
      "未必犧牲及吾輩，大都我瘦勝君肥。"
    ]
  },
  {
    "volume": 459,
    "sequence": 86,
    "title": "談氏小外孫玉童",
    "author": "白居易",
    "content": [
      "外翁七十孫三歲，笑指琴書欲遣傳。自念老夫今耄矣，因思稚子更茫然。中郎餘慶鐘羊祜，子幼能文似馬遷。",
      "才與不才爭料得，東床空後且嬌憐。"
    ]
  },
  {
    "volume": 459,
    "sequence": 87,
    "title": "送後集往廬山東林寺，兼寄雲皋上人",
    "author": "白居易",
    "content": [
      "後集寄將何處去，故山迢遞在匡廬。舊僧獨有雲皋在，三二年來不得書。別後道情添幾許，老來筋力又何如。",
      "來生緣會應非遠，彼此年過七十餘。"
    ]
  },
  {
    "volume": 459,
    "sequence": 88,
    "title": "客有說",
    "author": "白居易",
    "content": [
      "近有人從海上回，海山深處見樓臺。",
      "中有仙龕虛一室，多傳此待樂天來。"
    ]
  },
  {
    "volume": 459,
    "sequence": 89,
    "title": "答客說",
    "author": "白居易",
    "content": [
      "吾學空門非學仙，恐君此說是虛傳。",
      "海山不是吾歸處，歸即應歸兜率天。"
    ]
  },
  {
    "volume": 459,
    "sequence": 90,
    "title": "哭劉尚書夢得二首",
    "author": "白居易",
    "content": [
      "四海齊名白與劉，百年交分兩綢繆。同貧同病退閑日，一死一生臨老頭。杯酒英雄君與操，文章微婉我知丘。",
      "賢豪雖歿精靈在，應共微之地下游。",
      "今日哭君吾道孤，寢門淚滿白髭須。不知箭折弓何用，兼恐唇亡齒亦枯。窅窅窮泉埋寶玉，駸駸落景掛桑榆。",
      "夜台暮齒期非遠，但問前頭相見無。"
    ]
  }
]