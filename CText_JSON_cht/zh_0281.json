[
  {
    "volume": 281,
    "sequence": 1,
    "title": "長至日上公獻壽",
    "author": "崔琮",
    "content": [
      "應律三陽首，朝天萬國同。鬥邊看子月，臺上候祥風。",
      "五夜鐘初動，千門日正融。玉階文物盛，仙仗武貔雄。",
      "率舞皆群辟，稱觴即上公。南山為聖壽，長對未央宮。"
    ]
  },
  {
    "volume": 281,
    "sequence": 2,
    "title": "長至日上公獻壽",
    "author": "李竦",
    "content": [
      "候曉金門辟，乘時玉曆長。羽儀瞻上宰，雲物麗初陽。",
      "漢禮方傳佩，堯年正捧觴。日行臨觀闕，帝錫洽珪璋。",
      "盛美超三代，洪休降百祥。自憐朝末坐，空此詠無疆。"
    ]
  },
  {
    "volume": 281,
    "sequence": 3,
    "title": "賦得西戎獻白玉環",
    "author": "張惟儉",
    "content": [
      "當時無外守，方物四夷通。列土金河北，朝天玉塞東。",
      "自將荊璞比，不與鄭環同。正朔雖傳漢，衣冠尚帶戎。",
      "幸承提佩寵，多愧琢磨功。絕域知文教，爭趨上國風。"
    ]
  },
  {
    "volume": 281,
    "sequence": 4,
    "title": "新安江行",
    "author": "章八元",
    "content": [
      "江源南去永，野渡暫維梢。古戍懸魚網，空林露鳥巢。",
      "雪晴山脊見，沙淺浪痕交。自笑無媒者，逢人作解嘲。"
    ]
  },
  {
    "volume": 281,
    "sequence": 5,
    "title": "酬劉員外月下見寄",
    "author": "章八元",
    "content": [
      "夜涼河漢白，卷箔出南軒。過月鴻爭遠，辭枝葉暗翻。",
      "獨謠聞麗曲，緩步接清言。宣室思前席，行看拜主恩。"
    ]
  },
  {
    "volume": 281,
    "sequence": 6,
    "title": "寄都官劉員外",
    "author": "章八元",
    "content": [
      "舊宅平津邸，槐陰接漢宮。鳴騶馳道上，寒日直廬中。",
      "白雪歌偏麗，青雲宦早通。悠然一縫掖，千里限清風。"
    ]
  },
  {
    "volume": 281,
    "sequence": 7,
    "title": "題慈恩寺塔",
    "author": "章八元",
    "content": [
      "十層突兀在虛空，四十門開面面風。卻怪鳥飛平地上，自驚人語半天中。回梯暗踏如穿洞，絕頂初攀似出籠。",
      "落日鳳城佳氣合，滿城春樹雨濛濛。"
    ]
  },
  {
    "volume": 281,
    "sequence": 8,
    "title": "歸桐廬舊居寄嚴長史",
    "author": "章八元",
    "content": [
      "昨辭夫子棹歸舟，家在桐廬憶舊丘。三月暖時花競發，兩溪分處水爭流。近聞江老傳鄉語，遙見家山減旅愁。",
      "或在醉中逢夜雪，懷賢應向剡川遊。"
    ]
  },
  {
    "volume": 281,
    "sequence": 9,
    "title": "天臺道中示同行",
    "author": "章八元",
    "content": [
      "八重岩崿疊晴空，九色煙霞繞洞宮。",
      "仙道多因迷路得，莫將心事問樵翁。"
    ]
  },
  {
    "volume": 281,
    "sequence": 10,
    "title": "元日望含元殿禦扇開合",
    "author": "張莒",
    "content": [
      "萬國來朝歲，千年覲聖君。輦迎仙仗出，扇匝禦香焚。",
      "俯對朝容近，先知曙色分。冕旒開處見，鐘磬合時聞。",
      "影動承朝日，花攢似慶雲。蒲葵那可比，徒用隔炎氛。"
    ]
  },
  {
    "volume": 281,
    "sequence": 11,
    "title": "清明日賜百僚新火",
    "author": "史延",
    "content": [
      "上苑連侯第，清明及暮春。九天初改火，萬井屬良辰。",
      "頒賜恩逾洽，承時慶自均。翠煙和柳嫩，紅焰出花新。",
      "寵命尊三老，祥光燭萬人。太平當此日，空複荷陶甄。"
    ]
  },
  {
    "volume": 281,
    "sequence": 12,
    "title": "清明日賜百僚新火",
    "author": "韓浚",
    "content": [
      "朱騎傳紅燭，天廚賜近臣。火隨黃道見，煙繞白榆新。",
      "榮耀分他日，恩光共此辰。更調金鼎膳，還暖玉堂人。",
      "灼灼千門曉，輝輝萬井春。應憐螢聚夜，瞻望及東鄰。"
    ]
  },
  {
    "volume": 281,
    "sequence": 13,
    "title": "清明日賜百僚新火",
    "author": "鄭轅",
    "content": [
      "改火清明後，優恩賜近臣。漏殘丹禁晚，燧發白榆新。",
      "瑞彩來雙闕，神光煥四鄰。氣回侯第暖，煙散帝城春。",
      "利用調羹鼎，餘輝燭縉紳。皇明如照隱，願及聚螢人。"
    ]
  },
  {
    "volume": 281,
    "sequence": 14,
    "title": "清明日賜百僚新火",
    "author": "王濯",
    "content": [
      "禦火傳香殿，華光及侍臣。星流中使馬，燭耀九衢人。",
      "轉影連金屋，分輝麗錦茵。焰迎紅蕊發，煙染綠條春。",
      "助律和風早，添爐暖氣新。誰憐一寒士，猶望照東鄰。"
    ]
  },
  {
    "volume": 281,
    "sequence": 15,
    "title": "投珠於泉",
    "author": "獨孤綬",
    "content": [
      "至道歸淳樸，明珠被棄捐。天真來照乘，成性卻沈泉。",
      "不是靈蛇吐，非緣合浦還。岸傍隨月落，波底共星懸。",
      "致遠終無脛，懷貪遂息肩。欲知恭儉德，所寶在惟賢。"
    ]
  },
  {
    "volume": 281,
    "sequence": 16,
    "title": "秦鏡",
    "author": "仲子陵",
    "content": [
      "萬古秦時鏡，從來抱至精。依台月自吐，在匣水常清。",
      "爛爛金光發，澄澄物象生。雲天皆洞鑒，表裏盡虛明。",
      "但見人窺膽，全勝回應聲。妍媸定可識，何處更逃情。"
    ]
  },
  {
    "volume": 281,
    "sequence": 17,
    "title": "秦鏡",
    "author": "張佐",
    "content": [
      "樓上秦時鏡，千秋獨有名。菱花寒不落，冰質夏長清。",
      "龍在形難掩，人來膽易呈。升台宜遠照，開匣乍藏明。",
      "皎色新磨出，圓規舊鑄成。愁容如可鑒，當欲拂塵纓。"
    ]
  },
  {
    "volume": 281,
    "sequence": 18,
    "title": "憶遊天臺寄道流",
    "author": "張佐",
    "content": [
      "憶昨天台到赤城，幾朝仙籟耳中生。雲龍出水風聲急，海鶴鳴皋日色清。石筍半山移步險，桂花當澗拂衣輕。",
      "今來儘是人間夢，劉阮茫茫何處行。"
    ]
  },
  {
    "volume": 281,
    "sequence": 19,
    "title": "龜負圖",
    "author": "丁澤",
    "content": [
      "天意將垂象，神龜出負圖。五方行有配，八卦義寧孤。",
      "作瑞旌君德，披文協帝謨。乘流喜得路，逢聖倖存軀。",
      "蓮葉池通泛，桃花水自浮。還尋九江去，安肯曳泥途。"
    ]
  },
  {
    "volume": 281,
    "sequence": 20,
    "title": "上元日夢王母獻白玉環",
    "author": "丁澤",
    "content": [
      "夢中朝上日，闕下拜天顏。仿佛瞻王母，分明獻玉環。",
      "靈姿趨甲帳，悟道契玄關。似見霜姿白，如看月彩彎。",
      "霓裳歸物外，鳳曆曉人寰。仙聖非相遠，昭昭寤寐間。"
    ]
  },
  {
    "volume": 281,
    "sequence": 21,
    "title": "良田無晚歲",
    "author": "丁澤",
    "content": [
      "人功雖未及，地力信非常。不任耕耘早，偏宜黍稷良。",
      "無年皆有獲，後種亦先芳。膴膴盈千畝，青青保萬箱。",
      "何須祭田祖，詎要察農祥。況是春三月，和風日又長。"
    ]
  },
  {
    "volume": 281,
    "sequence": 22,
    "title": "下第獻座主張謂",
    "author": "閻濟美",
    "content": [
      "謇諤王臣直，文明雅量全。望爐金自躍，應物鏡何偏。",
      "南國幽沉盡，東堂禮樂宣。轉令遊藝士，更惜至公年。",
      "芳樹歡新景，青雲泣暮天。唯愁鳳池拜，孤賤更誰憐。"
    ]
  },
  {
    "volume": 281,
    "sequence": 23,
    "title": "天津橋望洛城殘雪",
    "author": "閻濟美",
    "content": [
      "新霽洛城端，千家積雪寒。未收清禁色，偏向上陽殘。"
    ]
  },
  {
    "volume": 281,
    "sequence": 24,
    "title": "尚書郎上直聞春漏",
    "author": "張少博",
    "content": [
      "建禮含香處，重城待漏辰。徐聲傳鳳闕，曉唱辨雞人。",
      "銀箭聽將盡，銅壺滴更新。催籌當五夜，移刻及三春。",
      "杳杳從天遠，泠泠出禁頻。直廬殘響曙，肅穆對鉤陳。"
    ]
  },
  {
    "volume": 281,
    "sequence": 25,
    "title": "雪夜觀象闕待漏",
    "author": "張少博",
    "content": [
      "殘雪初晴後，鳴珂奉闕庭。九門傳曉漏，五夜候晨扃。",
      "北斗橫斜漢，東方落曙星。煙氛初動色，簪佩未分形。",
      "雪重猶垂白，山遙不辨青。雞人更唱處，偏入此時聽。"
    ]
  },
  {
    "volume": 281,
    "sequence": 26,
    "title": "尚書郎上直聞春漏",
    "author": "周徹",
    "content": [
      "建禮通華省，含香直紫宸。靜聞銅史漏，暗識桂宮春。",
      "滴瀝疑將絕，清泠發更新。寒聲臨雁沼，疏韻應雞人。",
      "迥入千門徹，行催五夜頻。高臺閑自聽，非是駐征輪。"
    ]
  },
  {
    "volume": 281,
    "sequence": 27,
    "title": "及第後贈試官",
    "author": "高拯",
    "content": [
      "公子求賢未識真，欲將毛遂比常倫。",
      "當時不及三千客，今日何如十九人。"
    ]
  },
  {
    "volume": 281,
    "sequence": 28,
    "title": "賦得花發上林",
    "author": "王表",
    "content": [
      "御苑春何早，繁花已繡林。笑迎明主仗，香拂美人簪。",
      "地接樓臺近，天垂雨露深。晴光來戲蝶，夕景動棲禽。",
      "欲托淩雲勢，先開捧日心。方知桃李樹，從此別成陰。"
    ]
  },
  {
    "volume": 281,
    "sequence": 29,
    "title": "清明日登城春望寄大夫使君",
    "author": "王表",
    "content": [
      "春城閑望愛晴天，何處風光不眼前。寒食花開千樹雪，清明日出萬家煙。興來促席唯同舍，醉後狂歌盡少年。",
      "聞說鶯啼卻惆悵，詩成不見謝臨川。"
    ]
  },
  {
    "volume": 281,
    "sequence": 30,
    "title": "成德樂",
    "author": "王表",
    "content": [
      "趙女乘春上畫樓，一聲歌發滿城秋。",
      "無端更唱關山曲，不是征人亦淚流。"
    ]
  },
  {
    "volume": 281,
    "sequence": 31,
    "title": "花發上林",
    "author": "獨孤授",
    "content": [
      "上苑韶容早，芳菲正吐花。無言向春日，閑笑任年華。",
      "潤色籠輕靄，晴光豔晚霞。影連千戶竹，香散萬人家。",
      "幸繞樓臺近，仍懷雨露賒。願君垂採摘，不使落風沙。"
    ]
  },
  {
    "volume": 281,
    "sequence": 32,
    "title": "賦得花發上林",
    "author": "王儲",
    "content": [
      "東陸和風至，先開上苑花。穠枝藏宿鳥，香蕊拂行車。",
      "散白憐晴日，舒紅愛晚霞。桃間留禦馬，梅處入胡笳。",
      "城郭連增媚，樓臺映轉華。豈同幽谷草，春至發猶賒。"
    ]
  },
  {
    "volume": 281,
    "sequence": 33,
    "title": "賦得花發上林",
    "author": "周渭",
    "content": [
      "灼灼花凝雪，春來發上林。向風初散蕊，垂葉欲成陰。",
      "人過香隨遠，煙晴色自深。淨時空結霧，疏處未藏禽。",
      "菶茸何年值，間關幾日吟。一枝如可冀，不負折芳心。"
    ]
  },
  {
    "volume": 281,
    "sequence": 34,
    "title": "贈龍興觀主吳崇岳",
    "author": "周渭",
    "content": [
      "楮為冠子布為裳，吞得丹霞壽最長。混俗性靈常樂道，出塵風格早休糧。枕中經妙誰傳與，肘後方新自寫將。",
      "百尺松梢幾飛步，鶴棲板上禮虛皇。"
    ]
  }
]