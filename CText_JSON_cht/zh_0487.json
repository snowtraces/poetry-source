[
  {
    "volume": 487,
    "sequence": 1,
    "title": "經舊游",
    "author": "鮑溶",
    "content": [
      "遊魚懷故池，倦鳥懷故窠。故山系歸念，行坐青巍峨。",
      "羸馬經舊途，此鄉喜重過。居人無故老，倍感別日多。",
      "但見野中墳，累累如青螺。涼風日搖落，桑下松婆娑。",
      "歎息追古人，臨風傷逝波。古人無不死，歎息欲如何。",
      "朅來遂遠心，默默存天和。"
    ]
  },
  {
    "volume": 487,
    "sequence": 2,
    "title": "過薛舍人舊隱",
    "author": "鮑溶",
    "content": [
      "寢門來哭夜，此月小祥初。風意猶憶瑟，螢光乍近書。",
      "牆蒿藏宿鳥，池月上鉤魚。徒引相思淚，涓涓東逝餘。"
    ]
  },
  {
    "volume": 487,
    "sequence": 3,
    "title": "山居",
    "author": "鮑溶",
    "content": [
      "窈窕垂澗蘿，蒙茸黃葛花。鴛鴦憐碧水，照影舞金沙。"
    ]
  },
  {
    "volume": 487,
    "sequence": 4,
    "title": "暮秋與裴居晦宴因見采菊花之作",
    "author": "鮑溶",
    "content": [
      "菊花低色過重陽，似憶王孫白玉觴。",
      "今日王孫好收采，高天已下兩回霜。"
    ]
  },
  {
    "volume": 487,
    "sequence": 5,
    "title": "望麻姑山",
    "author": "鮑溶",
    "content": [
      "幽人往往懷麻姑，浮世悠悠仙景殊。",
      "自從青鳥不堪使，更得蓬萊消息無。"
    ]
  },
  {
    "volume": 487,
    "sequence": 6,
    "title": "湖上望月",
    "author": "鮑溶",
    "content": [
      "湖上清涼月更好，天邊旅人猶未歸。",
      "幾見金波滿還破，草蟲聲畔露沾衣。"
    ]
  },
  {
    "volume": 487,
    "sequence": 7,
    "title": "襄陽懷古",
    "author": "鮑溶",
    "content": [
      "襄陽太守沈碑意，身後身前幾年事。",
      "湘江千歲未為陵，水底魚龍應識字。"
    ]
  },
  {
    "volume": 487,
    "sequence": 8,
    "title": "秋夜對月寄僧特",
    "author": "鮑溶",
    "content": [
      "憶見特公賞秋處，涼溪看月清光寒。",
      "今夕深溪又相映，特公何處共團圓。"
    ]
  },
  {
    "volume": 487,
    "sequence": 9,
    "title": "望江中金山寺",
    "author": "鮑溶",
    "content": [
      "一朵蓬萊在世間，梵王宮闕翠雲間。",
      "近南溪水更清淺，聞道遊人未忍還。"
    ]
  },
  {
    "volume": 487,
    "sequence": 10,
    "title": "宿青牛穀梁煉師仙居",
    "author": "鮑溶",
    "content": [
      "隨雲步入青牛谷，青牛道士留我宿。",
      "可憐夜久月中行，惟有壇邊一枝竹。"
    ]
  },
  {
    "volume": 487,
    "sequence": 11,
    "title": "得僧書",
    "author": "鮑溶",
    "content": [
      "身歸紫霄嶺，書下白雲來。翦筍發寒字，燒花芳夜雷。",
      "想隨香馭至，不假定鐘催。"
    ]
  },
  {
    "volume": 487,
    "sequence": 12,
    "title": "見袁德師侍禦說江南有仙檀花，因以戲贈",
    "author": "鮑溶",
    "content": [
      "聞說天壇花耐涼，笑風含露對秋光。",
      "欲求禦史更分別，何似衣花歲歲香。"
    ]
  },
  {
    "volume": 487,
    "sequence": 13,
    "title": "和王璠侍禦酬友人贈白角冠",
    "author": "鮑溶",
    "content": [
      "芙蓉寒豔鏤冰姿，天朗燈深拔豸時。",
      "好見吹笙伊洛上，紫煙丹鳳亦相隨。"
    ]
  },
  {
    "volume": 487,
    "sequence": 14,
    "title": "送僧擇棲遊天臺二首",
    "author": "鮑溶",
    "content": [
      "身非居士常多病，心愛空王稍覺閑。",
      "師問寄禪何處所，浙東青翠沃洲山。",
      "金嶺雪晴僧獨歸，水文霞彩衲禪衣。",
      "可憐石室燒香夜，江月對心無是非。"
    ]
  },
  {
    "volume": 487,
    "sequence": 15,
    "title": "上巳日寄樊瓘、樊宗憲，兼呈上浙東孟中丞簡",
    "author": "鮑溶",
    "content": [
      "世間禊事風流處，鏡裏雲山若畫屏。",
      "今日會稽王內史，好將賓客醉蘭亭。"
    ]
  },
  {
    "volume": 487,
    "sequence": 16,
    "title": "暮春戲贈樊宗憲",
    "author": "鮑溶",
    "content": [
      "羌笛胡琴春調長，美人何處樂年芳。野船弄酒鴛鴦醉，官路攀花騕褭狂。應和朝雲垂手語，肯嫌夜色斷刀光。"
    ]
  },
  {
    "volume": 487,
    "sequence": 17,
    "title": "酬王侍禦",
    "author": "鮑溶",
    "content": [
      "慚非青玉制，故以贈仙郎。希冀留書合，提攜在筆床。",
      "詎能輝繡服，安得似芸香。所報何珍重，清明勝夜光。"
    ]
  },
  {
    "volume": 487,
    "sequence": 18,
    "title": "寄宋申錫評事時從李少師移軍回歸",
    "author": "鮑溶",
    "content": [
      "君逐元侯靜虜歸，虎旗龍節駐春暉。欲求岱岳燔柴禮，已錫魯人縫掖衣。長劍一時天外倚，五雲多繞日邊飛。",
      "心期共賀太平世，去去故鄉親食薇。"
    ]
  },
  {
    "volume": 487,
    "sequence": 19,
    "title": "夏日懷杜悰駙馬",
    "author": "鮑溶",
    "content": [
      "五月清涼蕭史家，瑤池分水種菱花。回文地簟龍鱗浪，交鎖天窗蟬翼紗。閑遣青琴飛小雪，自看碧玉破甘瓜。",
      "仍聞聖主知書癖，鳳閣燒香對五車。"
    ]
  },
  {
    "volume": 487,
    "sequence": 20,
    "title": "鶯雛",
    "author": "鮑溶",
    "content": [
      "雙鶯銜野蝶，枝上教雛飛。避日花陰語，愁風竹裏啼。",
      "須防美人賞，為爾好毛衣。"
    ]
  },
  {
    "volume": 487,
    "sequence": 21,
    "title": "上陽宮月",
    "author": "鮑溶",
    "content": [
      "水北宮城夜柝嚴，宮西新月影纖纖。受環花幌小開鏡，移燭瑤房皆捲簾。學織機邊娥影靜，拜新衣上露華沾。",
      "合裁班扇思行幸，願托涼風篋笥嫌。"
    ]
  },
  {
    "volume": 487,
    "sequence": 22,
    "title": "淮南臥病聞李相夷簡移軍山陽以靖東寇感激之下因抒長句",
    "author": "鮑溶",
    "content": [
      "太白星前龍虎符，元臣出將順天誅。教聞清淨蕭丞相，計立安危范大夫。玉帳黃昏大刁鬥，月營寒曉小單于。",
      "魯連未必蹈滄海，應見麒麟新畫圖。"
    ]
  },
  {
    "volume": 487,
    "sequence": 23,
    "title": "讀淮南李相行營至楚州詩",
    "author": "鮑溶",
    "content": [
      "閫外建牙威不賓，古來戡難憶忠臣。已分舟楫歸元老，更使熊羆屬丈人。玄象合教滄海晏，青龍喜應太山春。",
      "來年二月登封禮，去望台星扈日輪。"
    ]
  },
  {
    "volume": 487,
    "sequence": 24,
    "title": "讀李相心中樂",
    "author": "鮑溶",
    "content": [
      "負海狂鯨縱巨鱗，四朝天子阻時巡。誰將侯玉乖南面，幾使戎車殷左輪。久作妖星虛費日，終□天洞亦何人。",
      "果聞丞相心中樂，上贊陶唐一萬春。"
    ]
  },
  {
    "volume": 487,
    "sequence": 25,
    "title": "聞國家將行封禪聊抒臣情",
    "author": "鮑溶",
    "content": [
      "雲雨由來隨六龍，玉泥瑤檢不幹封。山知槱柞新煙火，臣望簫韶舊鼓鐘。清蹕間過素王廟，翠華高映大夫松。",
      "旅中病客諳堯曲，身賤何由奏九重。"
    ]
  },
  {
    "volume": 487,
    "sequence": 26,
    "title": "和淮南李相公夷簡喜平淄青回軍之作",
    "author": "鮑溶",
    "content": [
      "橫笛臨吹發曉軍，元戎幢節拂寒雲。搜山羽騎乘風引，下瀨樓船背水分。天際獸旗搖火焰，日前魚甲動金文。",
      "馬毛不汗東方靖，行見蕭何第一勳。"
    ]
  },
  {
    "volume": 487,
    "sequence": 27,
    "title": "秋暮八月十五夜與王璠侍禦賞月因愴遠離聊以奉寄",
    "author": "鮑溶",
    "content": [
      "前月月明夜，美人同遠光。清塵一以間，今夕坐相忘。",
      "風落芙蓉露，凝餘繡服香。"
    ]
  },
  {
    "volume": 487,
    "sequence": 28,
    "title": "送蕭世秀才",
    "author": "鮑溶",
    "content": [
      "心交別我西京去，愁滿春魂不易醒。",
      "從此無人訪窮病，馬蹄車轍草青青。"
    ]
  },
  {
    "volume": 487,
    "sequence": 29,
    "title": "懷惠明禪師",
    "author": "鮑溶",
    "content": [
      "秋天欲霜夜無風，我意不在天地中。雪山世界此涼夜，寶月獨照琉璃宮。解空長老蓮花手，曾以佛書親指授。",
      "雪嶺無人又問來，十年夏臘平安否。"
    ]
  },
  {
    "volume": 487,
    "sequence": 30,
    "title": "吳中夜別",
    "author": "鮑溶",
    "content": [
      "楚客秋思著黃葉，吳姬夜歌停碧雲。",
      "聲盡燈前各流淚，水天涼冷雁離群。"
    ]
  },
  {
    "volume": 487,
    "sequence": 31,
    "title": "隋家井",
    "author": "鮑溶",
    "content": [
      "玉鉤欄下寒泉水，金轆轤邊影照人。",
      "此水今為九泉路，數枝花照數堆塵。"
    ]
  },
  {
    "volume": 487,
    "sequence": 32,
    "title": "寄王璠侍禦求蜀箋",
    "author": "鮑溶",
    "content": [
      "蜀川箋紙彩雲初，聞說王家最有餘。",
      "野客思將池上學，石楠紅葉不堪書。"
    ]
  },
  {
    "volume": 487,
    "sequence": 33,
    "title": "湘妃列女操",
    "author": "鮑溶",
    "content": [
      "有虞夫人哭虞後，淑女何事又傷離。竹上淚跡生不盡，寄哀雲和五十絲。雲和終奏鈞天曲，乍聽寶琴遙嗣續。",
      "三湘測測流急綠，秋夜露寒蜀帝飛。楓林月斜楚臣宿，更疑川宮日黃昏。暗攜女手殷勤言，環佩玲瓏有無間。",
      "終疑既遠雙悄悄，蒼梧舊雲豈難召，老猿心寒不可嘯。",
      "目眄眄兮意蹉跎，魂騰騰兮驚秋波。曲一盡兮憶再奏，眾弦不聲且如何。"
    ]
  },
  {
    "volume": 487,
    "sequence": 34,
    "title": "羽林行",
    "author": "鮑溶",
    "content": [
      "朝出羽林宮，入參雲台議。獨請萬里行，不奏和親事。",
      "君王重年少，深納開邊利。寶馬雕玉鞍，一朝從萬騎。",
      "煌煌都門外，祖帳光七貴。歌鐘樂行軍，雲物慘別地。",
      "簫笳整部曲，幢蓋動郊次。臨風親戚懷，滿袖兒女淚。",
      "行行複何贈，長劍報恩字。"
    ]
  },
  {
    "volume": 487,
    "sequence": 35,
    "title": "鳴雁行",
    "author": "鮑溶",
    "content": [
      "七月朔方雁心苦，聯影翻空落南土。八月江南陰複晴，浮雲繞天難夜行。羽翼勞痛心虛驚，一聲相呼百處鳴。",
      "楚童夜宿煙波側，沙上布羅連草色。月暗風悲欲下天，不知何處容棲息。楚童胡為傷我神，爾不曾作遠行人。",
      "江南羽族本不少，寧得網羅此客鳥。"
    ]
  },
  {
    "volume": 487,
    "sequence": 36,
    "title": "織婦詞",
    "author": "鮑溶",
    "content": [
      "百日織彩絲，一朝停杼機。機中有雙鳳，化作天邊衣。",
      "使人馬如風，誠不阻音徽。影響隨羽翼，雙雙繞君飛。",
      "行人豈願行，不怨不知歸。所怨天盡處，何人見光輝。"
    ]
  },
  {
    "volume": 487,
    "sequence": 37,
    "title": "塞上行",
    "author": "鮑溶",
    "content": [
      "西風應時筋角堅，承露牧馬水草冷。",
      "可憐黃河九曲盡，氈館牢落胡無影。"
    ]
  },
  {
    "volume": 487,
    "sequence": 38,
    "title": "采珠行",
    "author": "鮑溶",
    "content": [
      "東方暮空海面平，驪龍弄珠燒月明。海人驚窺水底火，百寶錯落隨龍行。浮心一夜生奸見，月質龍軀看幾遍。",
      "擘波下去忘此身，迢迢謂海無靈神。海宮正當龍睡重，昨夜孤光今得弄。河伯空憂水府貧，天吳不敢相驚動。",
      "一團冰容掌上清，四面人入光中行。騰華乍搖白日影，銅鏡萬古羞為靈。海邊老翁怨狂子，抱珠哭向無底水。",
      "一富何須龍頷前，千金幾葬魚腹裏。鱗蟲變化為陰陽，填海破山無景光。拊心仿佛失珠意，此土為爾離農桑。",
      "飲風衣日亦飽暖，老翁擲卻荊雞卵。"
    ]
  },
  {
    "volume": 487,
    "sequence": 39,
    "title": "采葛行",
    "author": "鮑溶",
    "content": [
      "春溪幾回葛花黃，黃麝引子山山香。蠻女不惜手足損，鉤刀一一牽柔長。葛絲茸茸春雪體，深澗擇泉清處洗。",
      "殷勤十指蠶吐絲，當窗嫋嫋聲高機。織成一尺無一兩，供進天子五月衣。水精夏殿開涼戶，冰山繞座猶難禦。",
      "衣親玉體又何如，杳然獨對秋風曙。鏡湖女兒嫁鮫人，鮫綃逼肖也不分。吳中角簟泛清水，搖曳勝被三素雲。",
      "自茲貢薦無人惜，那敢更爭龍手跡。蠻女將來海市頭，賣與嶺南貧估客。"
    ]
  },
  {
    "volume": 487,
    "sequence": 40,
    "title": "南塘二首",
    "author": "鮑溶",
    "content": [
      "南塘旅舍秋淺清，夜深綠蘋風不生。",
      "蓮花受露重如睡，斜月起動鴛鴦聲。",
      "塘東白日駐紅霧，早魚翻光落碧潯。",
      "畫舟蘭棹欲破浪，恐畏驚動蓮花心。"
    ]
  },
  {
    "volume": 487,
    "sequence": 41,
    "title": "東鄰女",
    "author": "鮑溶",
    "content": [
      "雙飛鷓鴣春影斜，美人盤金衣上花。",
      "身為父母幾時客，一生知向何人家。"
    ]
  },
  {
    "volume": 487,
    "sequence": 42,
    "title": "寄李都護",
    "author": "鮑溶",
    "content": [
      "去年河上送行人，萬里弓旌一武臣。",
      "聞道玉關烽火滅，犬戎知有外家親。"
    ]
  },
  {
    "volume": 487,
    "sequence": 43,
    "title": "長安旅舍懷舊山",
    "author": "鮑溶",
    "content": [
      "昨夜清涼夢本山，眠雲喚鶴有慚顏。",
      "青蓮道士長堪羨，身外無名至老閑。"
    ]
  },
  {
    "volume": 487,
    "sequence": 44,
    "title": "漢宮詞二首",
    "author": "鮑溶",
    "content": [
      "柏梁宸居清窈窕，東方先生夜待詔。",
      "夜久月當承露盤，內人吹笙舞鳳鸞。",
      "月映東窗似玉輪，未央前殿絕聲塵。",
      "宮槐花落西風起，鸚鵡驚寒夜喚人。"
    ]
  },
  {
    "volume": 487,
    "sequence": 45,
    "title": "薦冰",
    "author": "鮑溶",
    "content": [
      "西陸宜先啟，春寒寢廟清。曆官分氣候，天子薦精誠。",
      "已辨瑤池色，如和玉佩鳴。禮餘神轉肅，曙後月殘明。",
      "雅合霜容潔，非同雪體輕。空憐一掬水，珍重此時情。"
    ]
  },
  {
    "volume": 487,
    "sequence": 46,
    "title": "送薛補闕入朝",
    "author": "鮑溶",
    "content": [
      "平原門下十餘人，獨受恩多未殺身。每歎陸家兄弟少，更憐楊氏子孫貧。柴門已斷施行馬，魯酒那能醉近臣。",
      "賴有軍中遺令在，猶將談笑對風塵。"
    ]
  },
  {
    "volume": 487,
    "sequence": 47,
    "title": "句",
    "author": "鮑溶",
    "content": [
      "萬里岐路多，一身天地窄。"
    ]
  }
]