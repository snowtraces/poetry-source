[
  {
    "volume": 242,
    "sequence": 1,
    "title": "郢城西樓吟",
    "author": "張繼",
    "content": [
      "連山盡塞水縈回，山上戍門臨水開。珠簾直下一百丈，日暖游鱗自相向。昔人愛險閉層城，今人複愛閑江清。",
      "沙洲楓岸無來客，草綠花開山鳥鳴。"
    ]
  },
  {
    "volume": 242,
    "sequence": 2,
    "title": "登丹陽樓",
    "author": "張繼",
    "content": [
      "寒皋那可望，旅客又初還。迢遞高樓上，蕭疏涼野間。",
      "暮晴依遠水，秋興屬連山。浮客時相見，霜凋朱翠顏。"
    ]
  },
  {
    "volume": 242,
    "sequence": 3,
    "title": "春夜皇甫冉宅歡宴",
    "author": "張繼",
    "content": [
      "流落時相見，悲歡共此情。興因尊酒洽，愁為故人輕。",
      "暗滴花莖露，斜暉月過城。那知橫吹笛，江外作邊聲。"
    ]
  },
  {
    "volume": 242,
    "sequence": 4,
    "title": "會稽秋晚奉呈于太守",
    "author": "張繼",
    "content": [
      "寂寂訟庭幽，森森戟戶秋。山光隱危堞，湖色上高樓。",
      "禹穴探書罷，天臺作賦遊。雲浮將越客，歲晚共淹留。"
    ]
  },
  {
    "volume": 242,
    "sequence": 5,
    "title": "題嚴陵釣台",
    "author": "張繼",
    "content": [
      "舊隱人如在，清風亦似秋。客星沈夜壑，釣石俯春流。",
      "鳥向喬枝聚，魚依淺瀨遊。古來芳餌下，誰是不吞鉤。"
    ]
  },
  {
    "volume": 242,
    "sequence": 6,
    "title": "清明日自西午橋至瓜岩村有懷",
    "author": "張繼",
    "content": [
      "晚霽龍門雨，春生汝穴風。鳥啼官路靜，花發毀垣空。",
      "鳴玉慚時輩，垂絲學老翁。舊遊人不見，惆悵洛城東。"
    ]
  },
  {
    "volume": 242,
    "sequence": 7,
    "title": "洛陽作",
    "author": "張繼",
    "content": [
      "洛陽天子縣，金谷石崇鄉。草色侵官道，花枝出苑牆。",
      "書成休逐客，賦罷遂為郎。貧賤非吾事，西游思自強。"
    ]
  },
  {
    "volume": 242,
    "sequence": 8,
    "title": "晚次淮陽",
    "author": "張繼",
    "content": [
      "微涼風葉下，楚俗轉清閒。候館臨秋水，郊扉掩暮山。",
      "月明潮漸近，露濕雁初還。浮客了無定，萍流淮海間。"
    ]
  },
  {
    "volume": 242,
    "sequence": 9,
    "title": "送竇十九判官使江南",
    "author": "張繼",
    "content": [
      "遊客淹星紀，裁詩煉土風。今看乘傳去，那與問津同。",
      "南郡迎徐子，臨川謁謝公。思歸一惆悵，于越古亭中。"
    ]
  },
  {
    "volume": 242,
    "sequence": 10,
    "title": "江上送客游廬山",
    "author": "張繼",
    "content": [
      "楚客自相送，沾裳春水邊。晚來風信好，併發上江船。",
      "花映新林岸，雲開瀑布泉。愜心應在此，佳句向誰傳。"
    ]
  },
  {
    "volume": 242,
    "sequence": 11,
    "title": "酬張二十員外前國子博士竇叔向",
    "author": "張繼",
    "content": [
      "故交日零落，心賞寄何人。幸與馮唐遇，心同跡複親。",
      "語言未終夕，離別又傷春。結念湓城下，聞猿詩興新。"
    ]
  },
  {
    "volume": 242,
    "sequence": 12,
    "title": "會稽郡樓雪霽",
    "author": "張繼",
    "content": [
      "江城昨夜雪如花，郢客登樓齊望華。夏禹壇前仍聚玉，西施浦上更飛沙。簾櫳向晚寒風度，睥睨初晴落景斜。",
      "數處微明銷不盡，湖山清映越人家。"
    ]
  },
  {
    "volume": 242,
    "sequence": 13,
    "title": "馮翊西樓",
    "author": "張繼",
    "content": [
      "城上西樓倚暮天，樓中歸望正淒然。近郭亂山橫古渡，野莊喬木帶新煙。北風吹雁聲能苦，遠客辭家月再圓。",
      "陶令好文常對酒，相招那惜醉為眠。"
    ]
  },
  {
    "volume": 242,
    "sequence": 14,
    "title": "送鄒判官往陳留",
    "author": "張繼",
    "content": [
      "齊宋傷心地，頻年此用兵。女停襄邑杼，農廢汶陽耕。",
      "國使乘軺去，諸侯擁節迎。深仁荷君子，薄賦恤黎甿。",
      "火燎原猶熱，波搖海未平。應將否泰理，一問魯諸生。"
    ]
  },
  {
    "volume": 242,
    "sequence": 15,
    "title": "酬李書記校書越城秋夜見贈",
    "author": "張繼",
    "content": [
      "東越秋城夜，西人白髮年。寒城警刁鬥，孤憤抱龍泉。",
      "鳳輦棲岐下，鯨波鬥洛川。量空海陵粟，賜乏水衡錢。",
      "投閣嗤揚子，飛書代魯連。蒼蒼不可問，餘亦賦思玄。"
    ]
  },
  {
    "volume": 242,
    "sequence": 16,
    "title": "感懷",
    "author": "張繼",
    "content": [
      "調與時人背，心將靜者論。終年帝城裏，不識五侯門。"
    ]
  },
  {
    "volume": 242,
    "sequence": 17,
    "title": "長相思",
    "author": "張繼",
    "content": [
      "遼陽望河縣，白首無由見。海上珊瑚枝，年年寄春燕。"
    ]
  },
  {
    "volume": 242,
    "sequence": 18,
    "title": "奉寄皇甫補闕",
    "author": "張繼",
    "content": [
      "京口情人別久，揚州估客來疏。",
      "潮至潯陽回去，相思無處通書。"
    ]
  },
  {
    "volume": 242,
    "sequence": 19,
    "title": "楓橋夜泊",
    "author": "張繼",
    "content": [
      "月落烏啼霜滿天，江楓漁父對愁眠。",
      "姑蘇城外寒山寺，夜半鐘聲到客船。"
    ]
  },
  {
    "volume": 242,
    "sequence": 20,
    "title": "閶門即事",
    "author": "張繼",
    "content": [
      "耕夫召募逐樓船，春草青青萬頃田。",
      "試上吳門窺郡郭，清明幾處有新煙。"
    ]
  },
  {
    "volume": 242,
    "sequence": 21,
    "title": "安公房問法",
    "author": "張繼",
    "content": [
      "流年一日復一日，世事何時是了時。",
      "試向東林問禪伯，遣將心地學琉璃。"
    ]
  },
  {
    "volume": 242,
    "sequence": 22,
    "title": "上清詞",
    "author": "張繼",
    "content": [
      "紫陽宮女捧丹砂，王母令過漢帝家。",
      "春風不肯停仙馭，卻向蓬萊看杏花。"
    ]
  },
  {
    "volume": 242,
    "sequence": 23,
    "title": "送顧況泗上覲叔父",
    "author": "張繼",
    "content": [
      "吳鄉歲貢足嘉賓，後進之中見此人。",
      "別業更臨洙泗上，擬將書卷對殘春。"
    ]
  },
  {
    "volume": 242,
    "sequence": 24,
    "title": "留別",
    "author": "張繼",
    "content": [
      "何事千年遇聖君，坐令雙鬢老江雲。",
      "南行更入山深淺，岐路悠悠水自分。"
    ]
  },
  {
    "volume": 242,
    "sequence": 25,
    "title": "送張中丞歸使幕",
    "author": "張繼",
    "content": [
      "獨受主恩歸，當朝似者稀。玉壺分禦酒，金殿賜春衣。",
      "拂席流鶯醉，鳴鞭駿馬肥。滿台簪白筆，捧手戀清輝。"
    ]
  },
  {
    "volume": 242,
    "sequence": 26,
    "title": "華州夜宴庾侍禦宅",
    "author": "張繼",
    "content": [
      "世故他年別，心期此夜同。千峰孤燭外，片雨一更中。",
      "酒客逢山簡，詩人得謝公。自憐驅匹馬，拂曙向關東。"
    ]
  },
  {
    "volume": 242,
    "sequence": 27,
    "title": "贈章八元",
    "author": "張繼",
    "content": [
      "相見談經史，江樓坐夜闌。風聲吹戶響，燈影照人寒。",
      "俗薄交遊盡，時危出處難。衰年逢二妙，亦得悶懷寬。"
    ]
  },
  {
    "volume": 242,
    "sequence": 28,
    "title": "城西虎跑寺",
    "author": "張繼",
    "content": [
      "石勢虎蹲伏，山形龍屈盤。寺開梁殿閣，墳掩晉衣冠。",
      "出澗泉聲細，斜陽塔影寒。近城多□□，棲息此中安。"
    ]
  },
  {
    "volume": 242,
    "sequence": 29,
    "title": "褚主簿宅會畢庶子錢員外郎使君",
    "author": "張繼",
    "content": [
      "開甕臘酒熟，主人心賞同。斜陽疏竹上，殘雪亂山中。",
      "更喜宣城印，朝廷與謝公。"
    ]
  },
  {
    "volume": 242,
    "sequence": 30,
    "title": "奉送王相公赴幽州",
    "author": "張繼",
    "content": [
      "黃閣開幃幄，丹墀拜冕旒。位高湯左相，權總漢諸侯。",
      "不改周南化，仍分趙北憂。雙旌過易水，千騎入幽州。",
      "塞草連天暮，邊風動地愁。無因隨遠道，結束佩吳鉤。"
    ]
  },
  {
    "volume": 242,
    "sequence": 31,
    "title": "重經巴丘",
    "author": "張繼",
    "content": [
      "昔年高接李膺歡，日泛仙舟醉碧瀾。詩句亂隨青草落，酒腸俱逐洞庭寬。浮生聚散雲相似，往事冥微夢一般。",
      "今日片帆城下去，秋風回首淚闌幹。"
    ]
  },
  {
    "volume": 242,
    "sequence": 32,
    "title": "九日巴丘楊公臺上宴集",
    "author": "張繼",
    "content": [
      "淒淒霜日上高臺，水國秋涼客思哀。萬疊銀山寒浪起，一行斜字早鴻來。誰家搗練孤城暮，何處題衣遠信回。",
      "江漢路長身不定，菊花三笑旅懷開。"
    ]
  },
  {
    "volume": 242,
    "sequence": 33,
    "title": "遊靈岩",
    "author": "張繼",
    "content": [
      "靈岩有路入煙霞，台殿高低釋子家。風滿回廊飄墜葉，水流絕澗泛秋花。青松閱世風霜古，翠竹題詩歲月賒。",
      "誰謂無生真可學，山中亦自有年華。"
    ]
  },
  {
    "volume": 242,
    "sequence": 34,
    "title": "河間獻王墓",
    "author": "張繼",
    "content": [
      "漢家宗室獨稱賢，遺事閑中見舊編。偶過河間尋往跡，卻憐荒塚帶寒煙。頻求千古書連帙，獨對三雍策幾篇。",
      "雅樂未興人已逝，雄歌依舊大風傳。"
    ]
  },
  {
    "volume": 242,
    "sequence": 35,
    "title": "秋日道中",
    "author": "張繼",
    "content": [
      "齊魯西風草樹秋，川原高下過東州。道邊白鶴來華表，陌上蒼麟臥古丘。九曲半應非禹跡，三山何處是仙洲。",
      "徑行俯仰成今古，卻憶當年賦遠遊。"
    ]
  },
  {
    "volume": 242,
    "sequence": 36,
    "title": "華清宮",
    "author": "張繼",
    "content": [
      "天寶承平奈樂何，華清宮殿鬱嵯峨。朝元閣峻臨秦嶺，羯鼓樓高俯渭河。玉樹長飄雲外曲，霓裳閑舞月中歌。",
      "只今惟有溫泉水，嗚咽聲中感慨多。"
    ]
  },
  {
    "volume": 242,
    "sequence": 37,
    "title": "春申君祠",
    "author": "張繼",
    "content": [
      "春申祠宇空山裏，古柏陰陰石泉水。日暮江南無主人，彌令過客思公子。蕭條寒景傍山村，寂寞誰知楚相尊。",
      "當時珠履三千客，趙使懷慚不敢言。"
    ]
  },
  {
    "volume": 242,
    "sequence": 38,
    "title": "人日代客子是日立春",
    "author": "張繼",
    "content": [
      "人日兼春日，長懷複短懷。遙知雙彩勝，並在一金釵。"
    ]
  },
  {
    "volume": 242,
    "sequence": 39,
    "title": "寄鄭員外",
    "author": "張繼",
    "content": [
      "經月愁聞雨，新年苦憶君。何時共登眺，整屐待晴雲。"
    ]
  },
  {
    "volume": 242,
    "sequence": 40,
    "title": "飲李十二宅",
    "author": "張繼",
    "content": [
      "重門敞春夕，燈燭靄餘輝。醉我百尊酒，留連夜未歸。"
    ]
  },
  {
    "volume": 242,
    "sequence": 41,
    "title": "山家",
    "author": "張繼",
    "content": [
      "板橋人渡泉聲，茅簷日午雞鳴。",
      "莫嗔焙茶煙暗，卻喜曬穀天晴。"
    ]
  },
  {
    "volume": 242,
    "sequence": 42,
    "title": "歸山",
    "author": "張繼",
    "content": [
      "心事數莖白髮，生涯一片青山。",
      "空林有雪相待，古道無人獨還。"
    ]
  },
  {
    "volume": 242,
    "sequence": 43,
    "title": "金谷園",
    "author": "張繼",
    "content": [
      "彩樓歌館正融融，一騎星飛錦帳空。",
      "老盡名花春不管，年年啼鳥怨東風。"
    ]
  },
  {
    "volume": 242,
    "sequence": 44,
    "title": "郵亭",
    "author": "張繼",
    "content": [
      "雲淡山橫日欲斜，郵亭下馬對殘花。",
      "自從身逐征西府，每到開時不在家。"
    ]
  },
  {
    "volume": 242,
    "sequence": 45,
    "title": "宿白馬寺",
    "author": "張繼",
    "content": [
      "白馬馱經事已空，斷碑殘刹見遺蹤。",
      "蕭蕭茅屋秋風起，一夜雨聲羈思濃。"
    ]
  },
  {
    "volume": 242,
    "sequence": 46,
    "title": "明德宮",
    "author": "張繼",
    "content": [
      "碧瓦朱楹白晝閑，金衣寶扇曉風寒。",
      "摩雲觀閣高如許，長對河流出斷山。"
    ]
  },
  {
    "volume": 242,
    "sequence": 47,
    "title": "讀嶧山碑",
    "author": "張繼",
    "content": [
      "六國平來四海家，相君當代擅才華。",
      "誰知頌德山頭石，卻與他人戒後車。"
    ]
  },
  {
    "volume": 242,
    "sequence": 48,
    "title": "句",
    "author": "張繼",
    "content": [
      "漢月經時掩，胡塵與歲深。。"
    ]
  }
]