[
  {
    "volume": 462,
    "sequence": 1,
    "title": "勸酒",
    "author": "白居易",
    "content": [
      "昨與美人對尊酒，朱顏如花腰似柳。今與美人傾一杯，秋風颯颯頭上來。年光似水向東去，兩鬢不禁白日催。",
      "東鄰起樓高百尺，璿題照日光相射。珠翠無非二八人，盤筵何啻三千客。鄰家儒者方下帷，夜誦古書朝忍饑。",
      "身年三十未入仕，仰望東鄰安可期。一朝逸翮乘風勢，金榜高張登上第。春闈未了冬登科，九萬摶風誰與繼。",
      "不逾十稔居台衡，門前車馬紛縱橫。人人仰望在何處，造化筆頭雲雨生。東鄰高樓色未改，主人雲亡息猶在。",
      "金玉車馬一不存，朱門更有何人待。牆垣反鎖長安春，樓臺漸漸屬西鄰。松篁薄暮亦棲鳥，桃李無情還笑人。",
      "憶昔東鄰宅初構，雲甍彩棟皆非舊。玳瑁筵前翡翠棲，芙蓉池上鴛鴦鬥。日往月來凡幾秋，一衰一盛何悠悠。",
      "但教帝裏笙歌在，池上年年醉五侯。"
    ]
  },
  {
    "volume": 462,
    "sequence": 2,
    "title": "南陽小將張彥硤口鎮稅人場射虎歌",
    "author": "白居易",
    "content": [
      "海內昔年狎太平，橫目穰穰何崢嶸。天生天殺豈天怒，忍使朝朝喂猛虎。關東驛路多丘荒，行人最忌稅人場。",
      "張彥雄特製殘暴，見之叱起如叱羊。鳴弦霹靂越幽阻，往往依林猶旅拒。草際旋看委錦茵，腰間不更抽白羽。",
      "老饕已斃眾雛恐，童稚揶揄皆自勇。忠良效順勢亦然，一劍猜狂敢輕動。有文有武方為國，不是英雄伏不得。",
      "試征張彥作將軍，幾個將軍願策勳。"
    ]
  },
  {
    "volume": 462,
    "sequence": 3,
    "title": "陰雨",
    "author": "白居易",
    "content": [
      "潤葉濡枝浹四方，濃雲來去勢何長。",
      "曠然寰宇清風滿，救旱功高暑氣涼。"
    ]
  },
  {
    "volume": 462,
    "sequence": 4,
    "title": "喜雨",
    "author": "白居易",
    "content": [
      "西北油然雲勢濃，須臾滂沛雨飄空。",
      "頓疏萬物焦枯意，定看秋郊稼穡豐。"
    ]
  },
  {
    "volume": 462,
    "sequence": 5,
    "title": "過故洛城",
    "author": "白居易",
    "content": [
      "故城門前春日斜，故城門裏無人家。",
      "市朝欲認不知處，漠漠野田飛草花。"
    ]
  },
  {
    "volume": 462,
    "sequence": 6,
    "title": "江南喜逢蕭九徹因話長安舊遊戲贈五十韻",
    "author": "白居易",
    "content": [
      "憶昔嬉遊伴，多陪歡宴場。寓居同永樂，幽會共平康。",
      "師子尋前曲，聲兒出內坊。花深態奴宅，竹錯得憐堂。",
      "庭晚開紅藥，門閑蔭綠楊。經過悉同巷，居處盡連牆。",
      "時世高梳髻，風流澹作妝。戴花紅石竹，帔暈紫檳榔。",
      "鬢動懸蟬翼，釵垂小鳳行。拂胸輕粉絮，暖手小香囊。",
      "選勝移銀燭，邀歡舉玉觴。爐煙凝麝氣，酒色注鵝黃。",
      "急管停還奏，繁弦慢更張。雪飛回舞袖，塵起繞歌梁。",
      "舊曲翻調笑，新聲打義揚。名情推阿軌，巧語許秋娘。",
      "風暖春將暮，星回夜未央。宴餘添粉黛，坐久換衣裳。",
      "結伴歸深院，分頭入洞房。彩帷開翡翠，羅薦拂鴛鴦。",
      "留宿爭牽袖，貪眠各占床。綠窗籠水影，紅壁背燈光。",
      "索鏡收花鈿，邀人解袷襠。暗嬌妝靨笑，私語口脂香。",
      "怕聽鐘聲坐，羞明映縵藏。眉殘蛾翠淺，鬟解綠雲長。",
      "聚散知無定，憂歡事不常。離筵開夕宴，別騎促晨裝。",
      "去住青門外，留連滻水傍。車行遙寄語，馬駐共相望。",
      "雲雨分何處，山川共異方。野行初寂寞，店宿乍恓惶。",
      "別後嫌宵永，愁來厭歲芳。幾看花結子，頻見露為霜。",
      "歲月何超忽，音容坐渺茫。往還書斷絕，來去夢遊揚。",
      "自我辭秦地，逢君客楚鄉。常嗟異岐路，忽喜共舟航。",
      "話舊堪垂淚，思鄉數斷腸。愁雲接巫峽，淚竹近瀟湘。",
      "月落江湖闊，天高節候涼。浦深煙渺渺，沙冷月蒼蒼。",
      "紅葉江楓老，青蕪驛路荒。野風吹蟋蟀，湖水浸菰蔣。",
      "帝路何由見，心期不可忘。舊遊千裏外，往事十年強。",
      "春晝提壺飲，秋林摘橘嘗。強歌還自感，縱飲不成狂。",
      "永夜長相憶，逢君各共傷。殷勤萬里意，並寫贈蕭郎。"
    ]
  },
  {
    "volume": 462,
    "sequence": 7,
    "title": "贈薛濤",
    "author": "白居易",
    "content": [
      "蛾眉山勢接雲霓，欲逐劉郎北路迷。",
      "若似剡中容易到，春風猶隔武陵溪。"
    ]
  },
  {
    "volume": 462,
    "sequence": 8,
    "title": "酬令狐留守尚書見贈十韻",
    "author": "白居易",
    "content": [
      "長慶清風在，夔龍燮理餘。太和膏雨降，周邵保厘初。",
      "嵩少當宮署，伊瀍入禁渠。曉關開玉兔，夕鑰納銀魚。",
      "舊眷憐移疾，新吟念索居。離聲雙白鸝，行色一籃輿。",
      "罷免無餘俸，休閒有敝廬。慵于嵇叔夜，渴似馬相如。",
      "酒每蒙酤我，詩嘗許起予。洛中歸計定，一半為尚書。"
    ]
  },
  {
    "volume": 462,
    "sequence": 9,
    "title": "聽蘆管",
    "author": "白居易",
    "content": [
      "幽咽新蘆管，淒涼古竹枝。似臨猿峽唱，疑在雁門吹。",
      "調為高多切，聲緣小乍遲。粗豪嫌觱篥，細妙勝參差。",
      "雲水巴南客，風沙隴上兒。屈原收淚夜，蘇武斷腸時。",
      "仰秣胡駒聽，驚棲越鳥知。何言胡越異，聞此一同悲。"
    ]
  },
  {
    "volume": 462,
    "sequence": 10,
    "title": "送滕庶子致仕歸婺州",
    "author": "白居易",
    "content": [
      "春風秋月攜歌酒，八十年來玩物華。已見曾孫騎竹馬，猶聽侍女唱梅花。入鄉不杖歸時健，出郭乘軺到處誇。",
      "兒著繡衣身衣錦，東陽門戶勝滕家。"
    ]
  },
  {
    "volume": 462,
    "sequence": 11,
    "title": "送劉郎中赴任蘇州",
    "author": "白居易",
    "content": [
      "仁風膏雨去隨輪，勝境歡遊到逐身。水驛路穿兒店月，花船棹入女湖春。宣城獨詠窗中岫，柳惲單題汀上蘋。",
      "何似姑蘇詩太守，吟詩相繼有三人。"
    ]
  },
  {
    "volume": 462,
    "sequence": 12,
    "title": "福先寺雪中餞劉蘇州",
    "author": "白居易",
    "content": [
      "送君何處展離筵，大梵王宮大雪天。庾嶺梅花落歌管，謝家柳絮撲金田。亂從紈袖交加舞，醉入籃輿取次眠。",
      "卻笑召鄒兼訪戴，只持空酒駕空船。"
    ]
  },
  {
    "volume": 462,
    "sequence": 13,
    "title": "除夜言懷，兼贈張常侍",
    "author": "白居易",
    "content": [
      "三百六旬今夜盡，六十四年明日催。不用歎身隨日老，亦須知壽逐年來。加添雪興憑氈帳，消殺春愁付酒杯。",
      "唯恨詩成君去後，紅箋紙卷為誰開。"
    ]
  },
  {
    "volume": 462,
    "sequence": 14,
    "title": "送張常侍西歸",
    "author": "白居易",
    "content": [
      "二年花下為閑伴，一旦尊前棄老夫。西午橋街行悵望，南龍興寺立踟躕。洛城久住留情否，省騎重歸稱意無。",
      "出鎮歸朝但相訪，此身應不離東都。"
    ]
  },
  {
    "volume": 462,
    "sequence": 15,
    "title": "和河南鄭尹新歲對雪",
    "author": "白居易",
    "content": [
      "白雪吟詩鈴閣開，故情新興兩裴回。昔經勤苦照書卷，今助歡娛飄酒杯。楚客難酬郢中曲，吳公兼占洛陽才。",
      "銅街金穀春知否，又有詩人作尹來。"
    ]
  },
  {
    "volume": 462,
    "sequence": 16,
    "title": "吹笙內人出家",
    "author": "白居易",
    "content": [
      "雨露難忘君念重，電泡易滅妾身輕。金刀已剃頭然發，玉管休吹腸斷聲。新戒珠從衣裏得，初心蓮向火中生。",
      "道場夜半香花冷，猶在燈前禮佛名。"
    ]
  },
  {
    "volume": 462,
    "sequence": 17,
    "title": "醉中見微之舊卷有感",
    "author": "白居易",
    "content": [
      "今朝何事一沾襟，檢得君詩醉後吟。老淚交流風病眼，春箋搖動酒杯心。銀鉤塵覆年年暗，玉樹泥埋日日深。",
      "聞道墓松高一丈，更無消息到如今。"
    ]
  },
  {
    "volume": 462,
    "sequence": 18,
    "title": "壽安歇馬重吟",
    "author": "白居易",
    "content": [
      "春衫細薄馬蹄輕，一日遲遲進一程。野棗花含新蜜氣，山禽語帶破匏聲。垂鞭晚就槐陰歇，低倡閑沖柳絮行。",
      "忽憶家園須速去，櫻桃欲熟筍應生。"
    ]
  },
  {
    "volume": 462,
    "sequence": 19,
    "title": "贈張處士山人",
    "author": "白居易",
    "content": [
      "蘿襟蕙帶竹皮巾，雖到塵中不染塵。每見俗人多慘澹，惟逢美酒即殷勤。浮雲心事誰能會，老鶴風標不可親。",
      "世說三生如不謬，共疑巢許是前身。"
    ]
  },
  {
    "volume": 462,
    "sequence": 20,
    "title": "池畔閑坐，兼呈侍中",
    "author": "白居易",
    "content": [
      "池畔最平處，樹陰新合時。移床解衣帶，坐任清風吹。",
      "舉棹鳥先覺，垂綸魚未知。前頭何所有，一卷晉公詩。"
    ]
  },
  {
    "volume": 462,
    "sequence": 21,
    "title": "初冬即事憶皇甫十",
    "author": "白居易",
    "content": [
      "冷竹風成韻，荒街葉作堆。欲尋聯句卷，先飲暖寒杯。",
      "帽為迎霜戴，爐因試火開。時時還有客，終不當君來。"
    ]
  },
  {
    "volume": 462,
    "sequence": 22,
    "title": "小庭寒夜寄夢得",
    "author": "白居易",
    "content": [
      "庭小同蝸舍，門閑稱雀羅。火將燈共盡，風與雪相和。",
      "老睡隨年減，衰情向夕多。不知同病者，爭奈夜長何。"
    ]
  },
  {
    "volume": 462,
    "sequence": 23,
    "title": "西還壽安路西歇馬",
    "author": "白居易",
    "content": [
      "槐陰歇鞍馬，柳絮惹衣巾。日晚獨歸路，春深多思人。",
      "去家才百里，為客只三旬。已念紗窗下，應生寶瑟塵。"
    ]
  },
  {
    "volume": 462,
    "sequence": 24,
    "title": "雨中訪崔十八",
    "author": "白居易",
    "content": [
      "肩舁仍挈榼，莫怪就君來。秋雨經三宿，無人勸一杯。"
    ]
  },
  {
    "volume": 462,
    "sequence": 25,
    "title": "夢得得新詩",
    "author": "白居易",
    "content": [
      "池上今宵風月涼，閑教少樂理霓裳。",
      "集仙殿裏新詞到，便播笙歌作樂章。"
    ]
  },
  {
    "volume": 462,
    "sequence": 26,
    "title": "初見劉二十八郎中有感",
    "author": "白居易",
    "content": [
      "欲話毗陵君反袂，欲言夏口我沾衣。",
      "誰知臨老相逢日，悲歎聲多語笑稀。"
    ]
  },
  {
    "volume": 462,
    "sequence": 27,
    "title": "夜題玉泉",
    "author": "白居易",
    "content": [
      "遇客多言愛山水，逢僧盡道厭囂塵。",
      "玉泉潭畔松間宿，要且經年無一人。"
    ]
  },
  {
    "volume": 462,
    "sequence": 28,
    "title": "拜表早出，贈皇甫賓客",
    "author": "白居易",
    "content": [
      "一月一回同拜表，莫辭侵早過中橋。",
      "老于君者應無數，猶趁西京十五朝。"
    ]
  },
  {
    "volume": 462,
    "sequence": 29,
    "title": "贈鄭尹",
    "author": "白居易",
    "content": [
      "府池東北舊亭台，久別長思醉一回。",
      "但請主人空掃地，自攜杯酒管弦來。"
    ]
  },
  {
    "volume": 462,
    "sequence": 30,
    "title": "別楊同州後卻寄",
    "author": "白居易",
    "content": [
      "潘驛橋南醉中別，下邽村北醒時歸。",
      "春風怪我君知否，榆葉楊花撲面飛。"
    ]
  },
  {
    "volume": 462,
    "sequence": 31,
    "title": "狐泉店前作",
    "author": "白居易",
    "content": [
      "野狐泉上柳花飛，逐水東流便不歸。",
      "花水悠悠兩無意，因風吹落偶相依。"
    ]
  },
  {
    "volume": 462,
    "sequence": 32,
    "title": "贈盧績",
    "author": "白居易",
    "content": [
      "餘杭縣裏盧明府，虛白亭中白舍人。",
      "今日相逢頭似雪，一杯相勸送殘春。"
    ]
  },
  {
    "volume": 462,
    "sequence": 33,
    "title": "與裴華州同過敷水戲贈",
    "author": "白居易",
    "content": [
      "使君五馬且踟躕，馬上能聽絕句無。",
      "每過桑間試留意，何妨後代有羅敷。"
    ]
  },
  {
    "volume": 462,
    "sequence": 34,
    "title": "閒遊",
    "author": "白居易",
    "content": [
      "欲笑隨情酒逐身，此身雖老未辜春。",
      "春來點檢閒遊數，猶自多於年少人。"
    ]
  },
  {
    "volume": 462,
    "sequence": 35,
    "title": "招韜光禪師",
    "author": "白居易",
    "content": [
      "白屋炊香飯，葷膻不入家。濾泉澄葛粉，洗手摘藤花。",
      "青芥除黃葉，紅薑帶紫芽。命師相伴食，齋罷一甌茶。"
    ]
  },
  {
    "volume": 462,
    "sequence": 36,
    "title": "和柳公權登齊雲樓",
    "author": "白居易",
    "content": [
      "樓外春晴百鳥鳴，樓中春酒美人傾。路旁花日添衣色，雲裏天風散佩聲。向此高吟誰得意，偶來閑客獨多情。",
      "佳時莫起興亡恨，遊樂今逢四海清。"
    ]
  },
  {
    "volume": 462,
    "sequence": 37,
    "title": "毛公壇",
    "author": "白居易",
    "content": [
      "毛公壇上片雲閑，得道何年去不還。",
      "千載鶴翎歸碧落，五湖空鎮萬重山。"
    ]
  },
  {
    "volume": 462,
    "sequence": 38,
    "title": "靈岩寺",
    "author": "白居易",
    "content": [
      "館娃宮畔千年寺，水闊雲多客到稀。",
      "聞說春來更惆悵，百花深處一僧歸。"
    ]
  },
  {
    "volume": 462,
    "sequence": 39,
    "title": "白雲泉",
    "author": "白居易",
    "content": [
      "天平山上白雲泉，雲自無心水自閑。",
      "何必奔沖山下去，更添波浪向人間。"
    ]
  },
  {
    "volume": 462,
    "sequence": 40,
    "title": "寄韜光禪師",
    "author": "白居易",
    "content": [
      "一山門作兩山門，兩寺原從一寺分。東澗水流西澗水，南山雲起北山雲。前臺花發後臺見，上界鐘聲下界聞。",
      "遙想吾師行道處，天香桂子落紛紛。"
    ]
  },
  {
    "volume": 462,
    "sequence": 41,
    "title": "和夢得夏至憶蘇州呈盧賓客",
    "author": "白居易",
    "content": [
      "憶在蘇州日，常諳夏至筵。粽香筒竹嫩，炙脆子鵝鮮。",
      "水國多台榭，吳風尚管弦。每家皆有酒，無處不過船。",
      "交印君相次，褰帷我在前。此鄉俱老矣，東望共依然。",
      "洛下麥秋月，江南梅雨天。齊雲樓上事，已上十三年。"
    ]
  },
  {
    "volume": 462,
    "sequence": 42,
    "title": "曲江",
    "author": "白居易",
    "content": [
      "細草岸西東，酒旗搖水風。樓臺在花杪，鷗鷺下煙中。",
      "翠幄晴相接，芳洲夜暫空。何人賞秋景，興與此時同。"
    ]
  },
  {
    "volume": 462,
    "sequence": 43,
    "title": "歲夜詠懷，兼寄思黯",
    "author": "白居易",
    "content": [
      "遍數故交親，何人得六旬。今年已入手，餘事豈關身。",
      "老自無多興，春應不揀人。陶窗與弘閣，風景一時新。"
    ]
  },
  {
    "volume": 462,
    "sequence": 44,
    "title": "寒食日過棗團店",
    "author": "白居易",
    "content": [
      "寒食棗團店，春低楊柳枝。酒香留客住，鶯語和人詩。",
      "困立攀花久，慵行上馬遲。若為將此意，前字與僧期。"
    ]
  },
  {
    "volume": 462,
    "sequence": 45,
    "title": "宿張雲舉院",
    "author": "白居易",
    "content": [
      "不食胡麻飯，杯中自得仙。隔房招好客，可室致芳筵。",
      "美醞香醪嫩，時新異果鮮。夜深唯畏曉，坐穩不思眠。",
      "棋罷嫌無敵，詩成愧在前。明朝題壁上，誰得眾人傳。"
    ]
  },
  {
    "volume": 462,
    "sequence": 46,
    "title": "惜花",
    "author": "白居易",
    "content": [
      "可憐夭豔正當時，剛被狂風一夜吹。",
      "今日流鶯來舊處，百般言語泥空枝。"
    ]
  },
  {
    "volume": 462,
    "sequence": 47,
    "title": "七夕",
    "author": "白居易",
    "content": [
      "煙霄微月澹長空，銀漢秋期萬古同。",
      "幾許歡情與離恨，年年並在此宵中。"
    ]
  },
  {
    "volume": 462,
    "sequence": 48,
    "title": "宿誠禪師山房題贈",
    "author": "白居易",
    "content": [
      "不出孤峰上，人間四十秋。視身如傳舍，閱世任東流。",
      "法為因緣立，心從次第修。中宵問真偈，有住是吾憂。"
    ]
  },
  {
    "volume": 462,
    "sequence": 49,
    "title": "新池",
    "author": "白居易",
    "content": [
      "數日自穿鑿，引泉來近陂。尋渠通咽處，繞岸待清時。",
      "深好求魚養，閑堪與鶴期。幽聲聽難盡，入夜睡常遲。"
    ]
  },
  {
    "volume": 462,
    "sequence": 50,
    "title": "南池",
    "author": "白居易",
    "content": [
      "蕭條微雨絕，荒岸抱清源。入舫山侵塞，分泉道接村。",
      "秋聲依樹色，月影在蒲根。淹泊方難遂，他宵關夢魂。"
    ]
  },
  {
    "volume": 462,
    "sequence": 51,
    "title": "宿池上",
    "author": "白居易",
    "content": [
      "泉來從絕壑，亭敞在中流。竹密無空岸，松長可絆舟。",
      "蟪蛄潭上夜，河漢島前秋。異夕期新漲，攜琴卻此遊。"
    ]
  },
  {
    "volume": 462,
    "sequence": 52,
    "title": "翻經台",
    "author": "白居易",
    "content": [
      "一會靈山猶未散，重翻貝葉有來由。",
      "是名精進才開眼，岩石無端亦點頭。"
    ]
  },
  {
    "volume": 462,
    "sequence": 53,
    "title": "寄題上強山精舍寺",
    "author": "白居易",
    "content": [
      "慣游山水住南州，行盡天臺及虎丘。",
      "惟有上強精舍寺，最堪游處未曾遊。"
    ]
  },
  {
    "volume": 462,
    "sequence": 54,
    "title": "一字至七字詩",
    "author": "白居易",
    "content": [
      "詩。綺美，瑰奇。明月夜，落花時。能助歡笑，亦傷別離。",
      "調清金石怨，吟苦鬼神悲。天下只應我愛，世間唯有君知。",
      "自從都尉別蘇句，便到司空送白辭。"
    ]
  },
  {
    "volume": 462,
    "sequence": 55,
    "title": "九老圖詩",
    "author": "白居易",
    "content": [
      "雪作鬚眉雲作衣，遼東華表鶴雙歸。",
      "當時一鶴猶稀有，何況今逢兩令威。"
    ]
  },
  {
    "volume": 462,
    "sequence": 56,
    "title": "和裴相公傍水閑行絕句",
    "author": "白居易",
    "content": [
      "行尋春水坐看山，早出中書晚未還。",
      "為報野僧岩客道，偷閒氣味勝長閑。"
    ]
  }
]