[
  {
    "volume": 300,
    "sequence": 1,
    "title": "贈王樞密",
    "author": "王建",
    "content": [
      "三朝行坐鎮相隨，今上春宮見小時。脫下禦衣先賜著，進來龍馬每教騎。長承密旨歸家少，獨奏邊機出殿遲。",
      "自是姓同親向說，九重爭得外人知。"
    ]
  },
  {
    "volume": 300,
    "sequence": 2,
    "title": "早秋過龍武李將軍書齋",
    "author": "王建",
    "content": [
      "高樹蟬聲秋巷裏，朱門冷靜似閒居。重裝墨畫數莖竹，長著香熏一架書。語笑侍兒知禮數，吟哦野客任狂疏。",
      "就中愛讀英雄傳，欲立功勳恐不如。"
    ]
  },
  {
    "volume": 300,
    "sequence": 3,
    "title": "江陵即事",
    "author": "王建",
    "content": [
      "瘴雲梅雨不成泥，十裏津樓壓大堤。蜀女下沙迎水客，巴童傍驛賣山雞。寺多紅藥燒人眼，地足青苔染馬蹄。",
      "夜半獨眠愁在遠，北看歸路隔蠻溪。"
    ]
  },
  {
    "volume": 300,
    "sequence": 4,
    "title": "題花子贈渭州陳判官",
    "author": "王建",
    "content": [
      "膩如雲母輕如粉，豔勝香黃薄勝蟬。點綠斜蒿新葉嫩，添紅石竹晚花鮮。鴛鴦比翼人初帖，蛺蝶重飛樣未傳。",
      "況複蕭郎有情思，可憐春日鏡臺前。"
    ]
  },
  {
    "volume": 300,
    "sequence": 5,
    "title": "送從侄擬赴江陵少尹",
    "author": "王建",
    "content": [
      "江陵少尹好閑官，親故皆來勸自寬。無事日長貧不易，有才年少屈終難。沙頭欲買紅螺盞，渡口多呈白角盤。",
      "應向章華台下醉，莫沖雲雨夜深寒。"
    ]
  },
  {
    "volume": 300,
    "sequence": 6,
    "title": "華清宮感舊",
    "author": "王建",
    "content": [
      "塵到朝元邊使急，千官夜發六龍回。輦前月照羅衫淚，馬上風吹蠟燭灰。公主妝樓金鎖澀，貴妃湯殿玉蓮開。",
      "有時雲外聞天樂，知是先皇沐浴來。"
    ]
  },
  {
    "volume": 300,
    "sequence": 7,
    "title": "九仙公主舊莊",
    "author": "王建",
    "content": [
      "仙居五裏外門西，石路親回禦馬蹄。天使來栽宮裏樹，羅衣自買院前溪。野牛行傍澆花井，本主分將灌藥畦。",
      "樓上鳳凰飛去後，白雲紅葉屬山雞。"
    ]
  },
  {
    "volume": 300,
    "sequence": 8,
    "title": "郭家溪亭",
    "author": "王建",
    "content": [
      "高亭望見長安樹，春草岡西舊院斜。光動綠煙遮岸竹，粉開紅豔塞溪花。野泉聞洗親王馬，古柳曾停貴主車。",
      "妝閣書樓傾側盡，雲山新賣與官家。"
    ]
  },
  {
    "volume": 300,
    "sequence": 9,
    "title": "題金家竹溪",
    "author": "王建",
    "content": [
      "少年因病離天仗，乞得歸家自養身。買斷竹溪無別主，散分泉水與新鄰。山頭鹿下長驚犬，池面魚行不怕人。",
      "鄉使到來常款語，還聞世上有功臣。"
    ]
  },
  {
    "volume": 300,
    "sequence": 10,
    "title": "題應聖觀",
    "author": "王建",
    "content": [
      "精思堂上畫三身，回作仙宮度美人。賜額禦書金字貴，行香天樂羽衣新。空廊鳥啄花磚縫，小殿蟲緣玉像塵。",
      "頭白女冠猶說得，薔薇不似已前春。"
    ]
  },
  {
    "volume": 300,
    "sequence": 11,
    "title": "同于汝錫遊降聖觀",
    "author": "王建",
    "content": [
      "秦時桃樹滿山坡，騎鹿先生降大羅。路盡溪頭逢地少，門連內裏見天多。荒泉壞簡朱砂暗，古塔殘經篆字訛。",
      "聞說開元齋醮日，曉移行漏帝親過。"
    ]
  },
  {
    "volume": 300,
    "sequence": 12,
    "title": "逍遙翁溪亭",
    "author": "王建",
    "content": [
      "逍遙翁在此裴回，帝改溪名起石台。車馬到春常借問，子孫因選暫歸來，稀疏野竹人移折，零落蕉花雨打開。",
      "無主青山何所直，賣供官稅不如灰。"
    ]
  },
  {
    "volume": 300,
    "sequence": 13,
    "title": "尋李山人不遇",
    "author": "王建",
    "content": [
      "山客長須少在時，溪中放鶴洞中棋。生金有氣尋還遠，仙藥成窠見即移。莫為無家陪寺食，應緣將米寄人炊。",
      "從頭石上留名去，獨向南峰問老師。"
    ]
  },
  {
    "volume": 300,
    "sequence": 14,
    "title": "題石甕寺",
    "author": "王建",
    "content": [
      "青崖白石夾城東，泉脈鐘聲內裏通。地壓龍蛇山色別，屋連宮殿匠名同。簷燈經夏紗籠黑，溪葉先秋臘樹紅。",
      "天子親題詩總在，畫扉長鎖碧龕中。"
    ]
  },
  {
    "volume": 300,
    "sequence": 15,
    "title": "早登西禪寺閣",
    "author": "王建",
    "content": [
      "上方台殿第三層，朝壁紅窗日氣凝。煙霧開時分遠寺，山川晴處見崇陵。沙灣漾水圖新粉，綠野荒阡暈色繒。",
      "莫說城南月燈閣，自諸樓看總難勝。"
    ]
  },
  {
    "volume": 300,
    "sequence": 16,
    "title": "題江寺兼求藥子",
    "author": "王建",
    "content": [
      "隋朝舊寺楚江頭，深謝師僧引客遊。空賞野花無過夜，若看琪樹即須秋。紅珠落地求誰與，青角垂階自不收。",
      "願乞野人三兩粒，歸家將助小庭幽。"
    ]
  },
  {
    "volume": 300,
    "sequence": 17,
    "title": "題詵法師院",
    "author": "王建",
    "content": [
      "三年說戒龍宮裏，巡禮還來向水行。多愛貧窮人遠請，長修破落寺先成。秋天盆底新荷色，夜地房前小竹聲。",
      "僧院不求諸處好，轉經唯有一窗明。"
    ]
  },
  {
    "volume": 300,
    "sequence": 18,
    "title": "酬於汝錫曉雪見寄",
    "author": "王建",
    "content": [
      "欲明天色白漫漫，打葉穿簾雪未幹。薄落階前人踏盡，差池樹裏鳥銜殘。旋銷迎暖沾牆少，斜舞遮春到地難。",
      "勞動更裁新樣綺，紅燈一夜剪刀寒。"
    ]
  },
  {
    "volume": 300,
    "sequence": 19,
    "title": "從軍後寄山中友人",
    "author": "王建",
    "content": [
      "愛仙無藥住溪貧，脫卻山衣事漢臣。夜半聽雞梳白髮，天明走馬入紅塵。村童近去嫌腥食，野鶴高飛避俗人。",
      "勞動先生遠相示，別來弓箭不離身。"
    ]
  },
  {
    "volume": 300,
    "sequence": 20,
    "title": "寄汴州令狐相公",
    "author": "王建",
    "content": [
      "三軍江口擁雙旌，虎帳長開自教兵。機鎖惡徒狂寇盡，恩驅老將壯心生。水門向晚茶商鬧，橋市通宵酒客行。",
      "秋日梁王池閣好，新歌散入管弦聲。"
    ]
  },
  {
    "volume": 300,
    "sequence": 21,
    "title": "別李贊侍禦",
    "author": "王建",
    "content": [
      "同受艱難驃騎營，半年中聽揭槍聲。草頭送酒驅村樂，賊裏看花著探兵。講易工夫尋已聖，說詩門戶別來情。",
      "薦書自入無消息，賣盡寒衣卻出城。"
    ]
  },
  {
    "volume": 300,
    "sequence": 22,
    "title": "和蔣學士新授章服",
    "author": "王建",
    "content": [
      "五色箱中絳服春，笏花成就白魚新。看宣賜處驚回眼，著謝恩時便稱身。瑞草唯承天上露，紅鸞不受世間塵。",
      "翰林同賀文章出，驚動茫茫下界人。"
    ]
  },
  {
    "volume": 300,
    "sequence": 23,
    "title": "歲晚自感",
    "author": "王建",
    "content": [
      "人皆欲得長年少，無那排門白髮催。一向破除愁不盡，百方回避老須來。草堂未辦終須置，松樹難成亦且栽。",
      "瀝酒願從今日後，更逢二十度花開。"
    ]
  },
  {
    "volume": 300,
    "sequence": 24,
    "title": "昭應官舍",
    "author": "王建",
    "content": [
      "癡頑終日羨人閑，卻喜因官得近山。斜對寺樓分寂寂，遠從溪路借潺潺。眇身多病唯親藥，空院無錢不要關。",
      "文案把來看未會，雖書一字甚慚顏。"
    ]
  },
  {
    "volume": 300,
    "sequence": 25,
    "title": "寄舊山僧",
    "author": "王建",
    "content": [
      "因依老宿發心初，半學修心半讀書。雪後每常同席臥，花時未省兩山居。獵人箭底求傷雁，釣戶竿頭乞活魚。",
      "一向風塵取煩惱，不知衰病日難除。"
    ]
  },
  {
    "volume": 300,
    "sequence": 26,
    "title": "武陵春日",
    "author": "王建",
    "content": [
      "尋春何事卻悲涼，春到他鄉憶故鄉。秦女洞桃欹澗碧，楚王堤柳舞煙黃。波濤入夢家山遠，名利關身客路長。",
      "不似冥心叩塵寂，玉編金軸有仙方。"
    ]
  },
  {
    "volume": 300,
    "sequence": 27,
    "title": "寄分司張郎中",
    "author": "王建",
    "content": [
      "一別京華年歲久，卷中多見嶺南詩。聲名已壓眾人上，愁思未平雙鬢知。江郡遷移猶遠地，仙官榮寵是分司。",
      "青天白日當頭上，會有求閑不得時。"
    ]
  },
  {
    "volume": 300,
    "sequence": 28,
    "title": "上武元衡相公",
    "author": "王建",
    "content": [
      "旌旗坐鎮蜀江雄，帝命重開舊合崇。褒貶唐書天曆上，捧持堯日慶雲中。孤情迥出鸞皇遠，健思潛搜海嶽空。",
      "長得蕭何為國相，自西流水盡朝宗。"
    ]
  },
  {
    "volume": 300,
    "sequence": 29,
    "title": "上張弘靖相公",
    "author": "王建",
    "content": [
      "傳封三世盡河東，家占中條第一峰。旱歲天教作霖雨，明時帝用補山龍。草開舊路沙痕在，日照新池鳳跡重。",
      "卑散自知霄漢隔，若為門下賜從容。"
    ]
  },
  {
    "volume": 300,
    "sequence": 30,
    "title": "上裴度舍人",
    "author": "王建",
    "content": [
      "小松雙對鳳池開，履跡衣香逼上臺。天意皆從彩毫出，宸心盡向紫煙來。非時玉案呈宣旨，每日金階謝賜回。",
      "仙侶何因記名姓，縣丞頭白走塵埃。"
    ]
  },
  {
    "volume": 300,
    "sequence": 31,
    "title": "上杜元穎相公",
    "author": "王建",
    "content": [
      "學士金鑾殿后居，天中行坐侍龍輿。承恩不許離床謝，密詔常教倚案書。馬上喚遮紅觜鴨，船頭看釣赤鱗魚。",
      "閑曹散吏無相識，猶記荊州拜謁初。"
    ]
  },
  {
    "volume": 300,
    "sequence": 32,
    "title": "贈盧汀諫議",
    "author": "王建",
    "content": [
      "青蛾不得在床前，空室焚香獨自眠。功證詩篇離景象，藥成官位屬神仙。閑過寺觀長沖夜，立送封章直上天。",
      "近見蘭台諸吏說，禦詩新集未教傳。"
    ]
  },
  {
    "volume": 300,
    "sequence": 33,
    "title": "賀楊巨源博士拜虞部員外",
    "author": "王建",
    "content": [
      "合歸蘭署已多時，上得金梯亦未遲。兩省郎官開道路，九州山澤屬曹司。諸生拜別收書卷，舊客看來讀制詞。",
      "殘著幾丸仙藥在，分張還遣病夫知。"
    ]
  },
  {
    "volume": 300,
    "sequence": 34,
    "title": "贈郭將軍",
    "author": "王建",
    "content": [
      "承恩新拜上將軍，當直巡更近五雲。天下表章經院過，宮中語笑隔牆聞。密封計策非時奏，別賜衣裳到處熏。",
      "向晚臨階看號簿，眼前風景任支分。"
    ]
  },
  {
    "volume": 300,
    "sequence": 35,
    "title": "贈田將軍",
    "author": "王建",
    "content": [
      "初從學院別先生，便領偏師得戰名。大小獨當三百陣，縱橫只用五千兵。回殘匹帛歸天庫，分好旌旗入禁營。",
      "自執金吾長上直，蓬萊宮裏夜巡更。"
    ]
  },
  {
    "volume": 300,
    "sequence": 36,
    "title": "贈胡泟將軍",
    "author": "王建",
    "content": [
      "書生難得是金吾，近日登科記總無。半夜進儺當玉殿，未明排仗到銅壺。朱牌面上分官契，黃紙頭邊押敕符。",
      "恐要蕃中新道路，指揮重畫五城圖。"
    ]
  },
  {
    "volume": 300,
    "sequence": 37,
    "title": "留別田尚書",
    "author": "王建",
    "content": [
      "擬報平生未殺身，難離門館起居頻。不看匣裏釵頭古，猶戀機中錦樣新。一旦甘為漳岸老，全家卻作杜陵人。",
      "朝天路在驪山下，專望紅旗拜舊塵。"
    ]
  },
  {
    "volume": 300,
    "sequence": 38,
    "title": "送唐大夫罷節歸山",
    "author": "王建",
    "content": [
      "年少平戎老學仙，表求骸骨乞生全。不堪腰下懸金印，已向雲西寄玉田。旄節抱歸官路上，公卿送到國門前。",
      "人間雞犬同時去，遙聽笙歌隔水煙。"
    ]
  },
  {
    "volume": 300,
    "sequence": 39,
    "title": "送司空神童",
    "author": "王建",
    "content": [
      "杏花壇上授書時，不廢中庭趁蝶飛。暗寫五經收部秩，初年七歲著衫衣。秋堂白髮先生別，古巷青襟舊伴歸。",
      "獨向鳳城持薦表，萬人叢裏有光輝。"
    ]
  },
  {
    "volume": 300,
    "sequence": 40,
    "title": "送振武張尚書",
    "author": "王建",
    "content": [
      "回天轉地是將軍，扶助春宮上五雲。撫背恩雖同骨肉，擁旄名未敵功勳。盡收壯勇填兵數，不向蕃渾奪馬群。",
      "閑即單于台下獵，威聲直到海西聞。"
    ]
  },
  {
    "volume": 300,
    "sequence": 41,
    "title": "送吳諫議上饒州",
    "author": "王建",
    "content": [
      "鄱陽太守是真人，琴在床頭籙在身。曾向先皇邊諫事，還應上帝處稱臣。養生自有年支藥，稅戶應停月進銀。",
      "淨掃水堂無侍女，下街唯共鶴殷勤。"
    ]
  },
  {
    "volume": 300,
    "sequence": 42,
    "title": "贈閻少保",
    "author": "王建",
    "content": [
      "髭須雖白體輕健，九十三來卻少年。問事愛知天寶裏，識人皆是武皇前。玉裝劍佩身長帶，絹寫方書子不傳。",
      "侍女常時教合藥，亦聞私地學求仙。"
    ]
  },
  {
    "volume": 300,
    "sequence": 43,
    "title": "送魏州李相公",
    "author": "王建",
    "content": [
      "百代功勳一日成，三年五度換雙旌。閑來不對人論戰，難處長先自請行。旗下可聞誅敗將，陣頭多是用降兵。",
      "當朝面受新恩去，算料妖星不敢生。"
    ]
  },
  {
    "volume": 300,
    "sequence": 44,
    "title": "贈索暹將軍",
    "author": "王建",
    "content": [
      "渾身著箭瘢猶在，萬槊千刀總過來。輪劍直沖生馬隊，抽旗旋踏死人堆。聞休鬥戰心還癢，見說煙塵眼即開。",
      "淚滴先皇階下土，南衙班裏趁朝回。"
    ]
  },
  {
    "volume": 300,
    "sequence": 45,
    "title": "贈王屋道士赴詔",
    "author": "王建",
    "content": [
      "玉皇符詔下天壇，玳瑁頭簪白角冠。鶴遣院中童子養，鹿憑山下老人看。法成不怕刀槍利，體實常欺石榻寒。",
      "能斷世間腥血味，長生只要一丸丹。"
    ]
  },
  {
    "volume": 300,
    "sequence": 46,
    "title": "贈王處士",
    "author": "王建",
    "content": [
      "松樹當軒雪滿池，青山掩障碧紗幮。鼠來案上常偷水，鶴在床前亦看棋。道士寫將行氣法，家童授與步虛詞。",
      "世間有似君應少，便乞從今作我師。"
    ]
  },
  {
    "volume": 300,
    "sequence": 47,
    "title": "洛中張籍新居",
    "author": "王建",
    "content": [
      "最是城中閒靜處，更回門向寺前開。雲山且喜重重見，親故應須得得來。借倩學生排藥合，留連處士乞松栽。",
      "自君移到無多日，牆上人名滿綠苔。"
    ]
  },
  {
    "volume": 300,
    "sequence": 48,
    "title": "題裴處士碧虛溪居",
    "author": "王建",
    "content": [
      "鳥聲真似深山裏，平地人間自不同。春圃紫芹長卓卓，暖泉青草一叢叢。松台前後花皆別，竹崦高低水盡通。",
      "細問來時從近遠，溪名載入縣圖中。"
    ]
  },
  {
    "volume": 300,
    "sequence": 49,
    "title": "送阿史那將軍安西迎舊使靈櫬",
    "author": "王建",
    "content": [
      "漢家都護邊頭沒，舊將麻衣萬里迎。陰地背行山下火，風天錯到磧西城。單于送葬還垂淚，部曲招魂亦道名。",
      "卻入杜陵秋巷裏，路人來去讀銘旌。"
    ]
  },
  {
    "volume": 300,
    "sequence": 50,
    "title": "贈崔禮駙馬",
    "author": "王建",
    "content": [
      "鳳凰樓閣連宮樹，天子崔郎自愛貧。金埒減添栽藥地，玉鞭平與賣書人。家中弦管聽常少，分外詩篇看即新。",
      "一月一回陪內宴，馬蹄猶厭踏香塵。"
    ]
  },
  {
    "volume": 300,
    "sequence": 51,
    "title": "贈太清盧道士",
    "author": "王建",
    "content": [
      "上清道士未升天，南嶽中華作散仙。書賣八分通字學，丹燒九轉定人年。修行近日形如鶴，導引多時骨似綿。",
      "想向諸山尋禮遍，卻回還守老君前。"
    ]
  },
  {
    "volume": 300,
    "sequence": 52,
    "title": "送宮人入道",
    "author": "王建",
    "content": [
      "休梳叢鬢洗紅妝，頭戴芙蓉出未央。弟子抄將歌遍疊，宮人分散舞衣裳。問師初得經中字，入靜猶燒內裏香。",
      "發願蓬萊見王母，卻歸人世施仙方。"
    ]
  },
  {
    "volume": 300,
    "sequence": 53,
    "title": "上李吉甫相公",
    "author": "王建",
    "content": [
      "聖朝齊賀說逢殷，霄漢無雲日月真。金鼎調和天膳美，瑤池沐浴賜衣新。兩河開地山川正，四海休兵造化仁。",
      "曾向山東為散吏，當今竇憲是賢臣。"
    ]
  },
  {
    "volume": 300,
    "sequence": 54,
    "title": "上李益庶子",
    "author": "王建",
    "content": [
      "紫煙樓閣碧紗亭，上界詩仙獨自行。奇險驅回還寂寞，雲山經用始鮮明。藕綃紋縷裁來滑，鏡水波濤濾得清。",
      "昏思願因秋露洗，幸容階下禮先生。"
    ]
  },
  {
    "volume": 300,
    "sequence": 55,
    "title": "題元郎中新宅",
    "author": "王建",
    "content": [
      "近移松樹初栽藥，經帙書簽一切新。鋪設暖房迎道士，支分閑院著醫人。買來高石雖然貴，入得朱門未免貧。",
      "惟有好詩名字出，倍教年少損心神。"
    ]
  },
  {
    "volume": 300,
    "sequence": 56,
    "title": "初授太府丞言懷",
    "author": "王建",
    "content": [
      "除書亦下屬微班，喚作官曹便不閑。檢案事多關市井，聽人言志在雲山。病童喚著唯行慢，老馬鞭多轉放頑。",
      "此去仙宮無一裏，遙看松樹眾家攀。"
    ]
  },
  {
    "volume": 300,
    "sequence": 57,
    "title": "贈李愬僕射",
    "author": "王建",
    "content": [
      "唐州將士死生同，盡逐雙旌舊鎮空。獨破淮西功業大，新除隴右世家雄。知時每笑論兵法，識勢還輕立戰功。",
      "次第各分茅土貴，殊勳並在一門中。"
    ]
  },
  {
    "volume": 300,
    "sequence": 58,
    "title": "書贈舊渾二曹長",
    "author": "王建",
    "content": [
      "二年同在華清下，入縣門中最近鄰。替飲觥籌知戶小，助成書屋見家貧。夜棋臨散停分客，朝浴先回各送人。",
      "僮僕使來傳語熟，至今行酒校殷勤。"
    ]
  },
  {
    "volume": 300,
    "sequence": 59,
    "title": "上崔相公",
    "author": "王建",
    "content": [
      "枯桂衰蘭一遍春，唯將道德定君臣。施行聖澤山川潤，圖畫天文彩色新。開閣覆看祥瑞曆，封名直進薜蘿人。",
      "應憐老病無知己，自別溪中滿鬢塵。"
    ]
  },
  {
    "volume": 300,
    "sequence": 60,
    "title": "寄楊十二秘書",
    "author": "王建",
    "content": [
      "初移古寺正南方，靜是浮山遠是莊。人定猶行背街鼓，月高還去打僧房。新詩欲寫中朝滿，舊卷常抄外國將。",
      "閑出天門醉騎馬，可憐蓬閣秘書郎。"
    ]
  },
  {
    "volume": 300,
    "sequence": 61,
    "title": "謝田贊善見寄",
    "author": "王建",
    "content": [
      "五侯三任未相稱，頭白如絲作縣丞。錯判符曹群吏笑，亂書岩石一山憎。自知酒病衰腸怯，遙怕春殘百鳥淩。",
      "年少力生猶不敵，況加憔悴悶騰騰。"
    ]
  },
  {
    "volume": 300,
    "sequence": 62,
    "title": "晚秋病中",
    "author": "王建",
    "content": [
      "萬事風吹過耳輪，貧兒活計亦曾聞。偶逢新語書紅葉，難得閒人話白雲。霜下野花渾著地，寒來溪鳥不成群。",
      "病多體痛無心力，更被頭邊藥氣熏。"
    ]
  },
  {
    "volume": 300,
    "sequence": 63,
    "title": "薛二十池亭",
    "author": "王建",
    "content": [
      "每個樹邊消一日，繞池行匝又須行。異花多是非時有，好竹皆當要處生。斜豎小橋看島勢，遠移山石作泉聲。",
      "浮萍著岸風吹歇，水面無塵晚更清。"
    ]
  },
  {
    "volume": 300,
    "sequence": 64,
    "title": "故梁國公主池亭",
    "author": "王建",
    "content": [
      "平陽池館枕秦川，門鎖南山一朵煙。素柰花開西子面，綠榆枝散沈郎錢。裝簷玳瑁隨風落，傍岸鵁鶄逐暖眠。",
      "寂寞空餘歌舞地，玉簫聲絕鳳歸天。"
    ]
  },
  {
    "volume": 300,
    "sequence": 65,
    "title": "題柱國寺",
    "author": "王建",
    "content": [
      "皇帝施錢修此院，半居天上半人間。丹梯暗出三重閣，古像斜開一面山。松柏自穿空地少，川原不稅小僧閑。",
      "行香天使長相續，早起離城日午還。"
    ]
  },
  {
    "volume": 300,
    "sequence": 66,
    "title": "昭應官舍書事",
    "author": "王建",
    "content": [
      "縣在華清宮北面，曉看樓殿正相當。慶雲出處依時報，禦果呈來每度嘗。臘月近湯泉不凍，夏天臨渭屋多涼。",
      "兩衙早被官拘束，登閣巡溪亦屬忙。"
    ]
  },
  {
    "volume": 300,
    "sequence": 67,
    "title": "昭應李郎中見貽佳作次韻奉酬",
    "author": "王建",
    "content": [
      "窗戶風涼四面開，陶公愛晚上高臺。中庭不熱青山入，野水初晴白鳥來。精思道心緣境熟，粗疏文字見詩回。",
      "諸生圍繞新篇讀，玉闕仙官少此才。"
    ]
  },
  {
    "volume": 300,
    "sequence": 68,
    "title": "閑說",
    "author": "王建",
    "content": [
      "桃花百葉不成春，鶴壽千年也未神。秦隴州緣鸚鵡貴，王侯家為牡丹貧。歌頭舞遍回回別，鬢樣眉心日日新。",
      "鼓動六街騎馬出，相逢總是學狂人。"
    ]
  },
  {
    "volume": 300,
    "sequence": 69,
    "title": "自傷",
    "author": "王建",
    "content": [
      "衰門海內幾多人，滿眼公卿總不親。四授官資元七品，再經婚娶尚單身。圖書亦為頻移盡，兄弟還因數散貧。",
      "獨自在家長似客，黃昏哭向野田春。"
    ]
  },
  {
    "volume": 300,
    "sequence": 70,
    "title": "田侍中宴席",
    "author": "王建",
    "content": [
      "香熏羅幕暖成煙，火照中庭燭滿筵。整頓舞衣呈玉腕，動搖歌扇露金鈿。青蛾側座調雙管，彩鳳斜飛入五弦。",
      "雖是沂公門下客，爭將肉眼看雲天。"
    ]
  },
  {
    "volume": 300,
    "sequence": 71,
    "title": "寒食日看花",
    "author": "王建",
    "content": [
      "早入公門到夜歸，不因寒食少閒時。顛狂繞樹猿離鎖，跳躑緣岡馬斷羈。酒汙衣裳從客笑，醉饒言語覓花知。",
      "老來自喜身無事，仰面西園得詠詩。"
    ]
  },
  {
    "volume": 300,
    "sequence": 72,
    "title": "和少府崔卿微雪早朝",
    "author": "王建",
    "content": [
      "蓬萊春雪曉猶殘，點地成花繞百官。已傍祥鸞迷殿角，還穿瑞草入袍襴。無多白玉階前濕，積漸青松葉上幹。",
      "粉畫南山棱郭出，初晴一半隔雲看。"
    ]
  },
  {
    "volume": 300,
    "sequence": 73,
    "title": "和胡將軍寓直",
    "author": "王建",
    "content": [
      "宮鴉棲定禁槍攢，樓殿深嚴月色寒。進狀直穿金戟槊，探更先傍玉鉤欄。漏傳五點班初合，鼓動三聲仗已端。",
      "遙見正南宣不坐，新栽松樹喚人看。"
    ]
  },
  {
    "volume": 300,
    "sequence": 74,
    "title": "春日五門西望",
    "author": "王建",
    "content": [
      "百官朝下五門西。塵起春風過玉堤。黃帕蓋鞍呈了馬，紅羅系項鬥回雞。館松枝重牆頭出，禦柳條長水面齊。",
      "唯有教坊南草綠，古苔陰地冷淒淒。"
    ]
  },
  {
    "volume": 300,
    "sequence": 75,
    "title": "長安早春",
    "author": "王建",
    "content": [
      "霏霏漠漠繞皇州，銷雪欺寒不自由。先向紅妝添曉夢，爭來白發送新愁。暖催衣上縫羅勝，晴報窗中點彩球。",
      "每度暗來還暗去，今年須遣蝶遲留。"
    ]
  },
  {
    "volume": 300,
    "sequence": 76,
    "title": "早春病中",
    "author": "王建",
    "content": [
      "日日春風階下起，不吹光彩上寒株。師教絳服禳衰月，妻許青衣侍病夫。健羨人家多力子，祈求道士有神符。",
      "世間方法從誰問，臥處還看藥草圖。"
    ]
  },
  {
    "volume": 300,
    "sequence": 77,
    "title": "上陽宮",
    "author": "王建",
    "content": [
      "上陽花木不曾秋，洛水穿宮處處流。畫閣紅樓宮女笑，玉簫金管路人愁。幔城入澗橙花發，玉輦登山桂葉稠。",
      "曾讀列仙王母傳，九天未勝此中游。"
    ]
  },
  {
    "volume": 300,
    "sequence": 78,
    "title": "李處士故居",
    "author": "王建",
    "content": [
      "露濃煙重草萋萋，樹映闌幹柳拂堤。一院落花無客醉，半窗殘月有鶯啼。芳筵想像情難盡，故榭荒涼路欲迷。",
      "風景宛然人自改，卻經門外馬頻嘶。"
    ]
  },
  {
    "volume": 300,
    "sequence": 79,
    "title": "寄賈島",
    "author": "王建",
    "content": [
      "盡日吟詩坐忍饑，萬人中覓似君稀。僮眠冷榻朝猶臥。",
      "驢放秋田夜不歸。傍暖旋收紅落葉，覺寒猶著舊生衣。",
      "曲江池畔時時到，為愛鸕鷀雨後飛。"
    ]
  },
  {
    "volume": 300,
    "sequence": 80,
    "title": "村居即事",
    "author": "王建",
    "content": [
      "休看小字大書名，向日持經眼卻明。時過無心求富貴，身閑不夢見公卿。因尋寺裏熏辛斷，自別城中禮數生。",
      "斜月照房新睡覺，西峰半夜鶴來聲。"
    ]
  },
  {
    "volume": 300,
    "sequence": 81,
    "title": "維揚冬末寄幕中二從事",
    "author": "王建",
    "content": [
      "江上數株桑棗樹，自從離亂更荒涼。那堪旅館經殘臘，只把空書寄故鄉。典盡客衣三尺雪，煉精詩句一頭霜。",
      "故人多在芙蓉幕，應笑孜孜道未光。"
    ]
  },
  {
    "volume": 300,
    "sequence": 82,
    "title": "寄杜侍禦",
    "author": "王建",
    "content": [
      "何須服藥覓升天，粉閣為郎即是仙。買宅但幽從索價，栽松取活不爭錢。退朝寺裏尋荒塔，經宿城南看野泉。",
      "道氣清凝分曉爽，詩情冷瘦滴秋鮮。學通儒釋三千卷，身擁旌旗二十年。春巷偶過同戶飲，暖窗時與對床眠。",
      "破除心力緣書癖，傷瘦花枝為酒顛。今日總來歸聖代，丈人先達幸相憐。"
    ]
  },
  {
    "volume": 300,
    "sequence": 83,
    "title": "寄上韓愈侍郎",
    "author": "王建",
    "content": [
      "重登大學領儒流，學浪詞鋒壓九州。不以雄名疏野賤，唯將直氣折王侯。詠傷松桂青山瘦，取盡珠璣碧海愁。",
      "敘述異篇經總別，鞭驅險句最先投。碑文合遣貞魂謝，史筆應令諂骨羞。清俸探將還酒債，黃金旋得起書樓。",
      "參來擬設官人禮，朝退多逢月閣遊。見說雲泉求住處，若無知薦一生休。"
    ]
  },
  {
    "volume": 300,
    "sequence": 84,
    "title": "贈華州鄭大夫",
    "author": "王建",
    "content": [
      "此官出入鳳池頭，通化門前第一州。少華山雲當驛起，小敷溪水入城流。空閒地內人初滿，詞訟牌前草漸稠。",
      "報狀拆開知足雨，赦書宣過喜無囚。自來不說雙旌貴，恐替長教百姓愁。公退晚涼無一事，步行攜客上南樓。"
    ]
  },
  {
    "volume": 300,
    "sequence": 85,
    "title": "寄賀田侍中東平功成",
    "author": "王建",
    "content": [
      "使回高品滿城傳，親見沂公在陣前。百里旗幡沖即斷，兩重衣甲射皆穿。探知點檢兵應怯，算得新移柵未堅。",
      "營被數驚乘勢破，將經頻敗遂生全。密招殘寇防人覺，遙斬元兇恐自專。首讓諸軍無敢近，功歸部曲不爭先。",
      "開通州縣斜連海，交割山河直到燕。戰馬散驅還逐草，肉牛齊散卻耕田。府中獨拜將軍貴，門下兼分宰相權。",
      "唐史上頭功第一，春風雙節好朝天。"
    ]
  },
  {
    "volume": 300,
    "sequence": 86,
    "title": "送裴相公上太原",
    "author": "王建",
    "content": [
      "還攜堂印向並州，將相兼權是武侯。時難獨當天下事，功成卻進手中籌。再三陳乞壚煙裏，前後封章玉案頭。",
      "朱架早朝立劍戟，綠槐殘雨看張油。遙知塞雁從今好，直得漁陽已北愁。邊鋪警巡旗盡換，山城候館壁重修。",
      "千群白刃兵迎節，十對紅妝妓打球。聖主分明交暫去，不須高起見京樓。"
    ]
  }
]