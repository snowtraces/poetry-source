[
  {
    "volume": 707,
    "sequence": 1,
    "title": "八月十五夜",
    "author": "殷文圭",
    "content": [
      "萬里無雲鏡九州，最團圓夜是中秋。滿衣冰彩拂不落，遍地水光凝欲流。華嶽影寒清露掌，海門風急白潮頭。",
      "因君照我丹心事，減得愁人一夕愁。"
    ]
  },
  {
    "volume": 707,
    "sequence": 2,
    "title": "省試夜投獻座主",
    "author": "殷文圭",
    "content": [
      "辟開公道選時英，神鏡高懸鑒百靈。混沌分來融間氣，欃槍滅處炫文星。燭然蘭省三條白，山束龍門萬仞青。",
      "聖教中興周禮在，不勞幹羽舞明庭。"
    ]
  },
  {
    "volume": 707,
    "sequence": 3,
    "title": "觀賀皇太子冊命",
    "author": "殷文圭",
    "content": [
      "嗣冊儲皇帝命行，萬方臣妾躍歡聲。鸞旃再立星辰正，雉扇雙開日月明。自有漢元爭翊戴，不勞商皓定欹傾。",
      "春宮保傅皆周召，致主何憂不太平。"
    ]
  },
  {
    "volume": 707,
    "sequence": 4,
    "title": "行朝早春侍師門宴西溪席上作",
    "author": "殷文圭",
    "content": [
      "西溪水色淨於苔，畫鷁橫風絳帳開。弦管旋飄蓬島去，公卿皆是蕊宮來。金鱗擲浪錢翻荇，玉爵粘香雪泛梅。",
      "三榜生徒逾七十，豈期龍阪納非才。"
    ]
  },
  {
    "volume": 707,
    "sequence": 5,
    "title": "賀同年第三人劉先輩咸辟命",
    "author": "殷文圭",
    "content": [
      "甲門才子鼎科人，拂地藍衫榜下新。脫俗文章笑鸚鵡，淩雲頭角壓麒麟。金壺藉草溪亭晚，玉勒穿花野寺春。",
      "多愧受恩同闕裏，不嫌師僻與顏貧。"
    ]
  },
  {
    "volume": 707,
    "sequence": 6,
    "title": "寄廣南劉僕射",
    "author": "殷文圭",
    "content": [
      "戰國從今卻尚文，品流才子作將軍。畫船清宴蠻溪雨，粉閣閑吟瘴嶠雲。暴客卸戈歸惠政，史官調筆待儒勳。",
      "漢儀一化南人後，牧馬無因更夜聞。"
    ]
  },
  {
    "volume": 707,
    "sequence": 7,
    "title": "題吳中陸龜蒙山齋",
    "author": "殷文圭",
    "content": [
      "萬卷圖書千戶貴，十洲煙景四時和。花心露洗猩猩血，水面風披瑟瑟羅。莊叟靜眠清夢永，客兒芳意小詩多。",
      "天麟不觸人間網，擬把公卿換得麼。"
    ]
  },
  {
    "volume": 707,
    "sequence": 8,
    "title": "經李翰林墓",
    "author": "殷文圭",
    "content": [
      "詩中日月酒中仙，平地雄飛上九天。身謫蓬萊金籍外，寶裝方丈玉堂前。虎靴醉索將軍脫，鴻筆悲無令子傳。",
      "十字遺碑三尺墓，只應吟客吊秋煙。"
    ]
  },
  {
    "volume": 707,
    "sequence": 9,
    "title": "鸚鵡",
    "author": "殷文圭",
    "content": [
      "丹觜如簧翠羽輕，隨人呼物旋知名。金籠夜黯山西夢，玉枕曉憎簾外聲。才子愛奇吟不足，美人憐爾繡初成。",
      "應緣是我邯鄲客，相顧咬咬別有情。"
    ]
  },
  {
    "volume": 707,
    "sequence": 10,
    "title": "邊將別",
    "author": "殷文圭",
    "content": [
      "地角天涯倍苦辛，十年鉛槧未酬身。朱門泣別同鮫客，紫塞旅遊隨雁臣。漢將出師沖曉雪，胡兒奔馬撲征塵。",
      "行行獨止干戈域，毳帳望誰為主人。"
    ]
  },
  {
    "volume": 707,
    "sequence": 11,
    "title": "江南秋日",
    "author": "殷文圭",
    "content": [
      "水國由來稱道情，野人經此頓神清。一篷秋雨睡初起，半硯冷雲吟未成。青笠漁兒筒釣沒，蒨衣菱女畫橈輕。",
      "冰綃寫上江南景，寄與金鑾馬長卿。"
    ]
  },
  {
    "volume": 707,
    "sequence": 12,
    "title": "題友人庭竹",
    "author": "殷文圭",
    "content": [
      "叢篁蕭瑟拂清陰，貴地栽成碧玉林。盡待花開添鳳食，可憐風擊狀龍吟。鈿竿離立霜文靜，錦籜飄零粉節深。",
      "何事子猷偏寄賞，此君心似古人心。"
    ]
  },
  {
    "volume": 707,
    "sequence": 13,
    "title": "覽陸龜蒙舊集",
    "author": "殷文圭",
    "content": [
      "先生文價沸三吳，白雪千編酒一壺。吟去星辰筆下動，醉來嵩華眼中無。峭如謝檜虯蟠活，清似緱山鳳路孤。",
      "身後獨遺封禪草，何人尋得佐鴻圖。"
    ]
  },
  {
    "volume": 707,
    "sequence": 14,
    "title": "玉仙道中",
    "author": "殷文圭",
    "content": [
      "蓴鱸方美別吳江，筆陣詩魔兩未降。山勢北蟠龍偃蹇，泉聲東漱玉琤瑽。古陂狐兔穿蠻塚，破寺荊榛擁佛幢。",
      "信馬冷吟迷路處，隔溪煙雨吠村厖。"
    ]
  },
  {
    "volume": 707,
    "sequence": 15,
    "title": "趙侍郎看紅白牡丹，因寄楊狀頭贊圖",
    "author": "殷文圭",
    "content": [
      "遲開都為讓群芳，貴地栽成對玉堂。紅豔嫋煙疑欲語，素華映月只聞香。剪裁偏得東風意，淡薄似矜西子妝。",
      "雅稱花中為首冠，年年長占斷春光。"
    ]
  },
  {
    "volume": 707,
    "sequence": 16,
    "title": "題胡州太學丘光庭博士幽居",
    "author": "殷文圭",
    "content": [
      "舜軌堯文混九垓，明堂宏構集良材。江邊雲臥如龍穩，天外泥書遣鶴來。五夜藥苗滋沆瀣，四時花影蔭莓苔。",
      "草玄門似山中靜，不是公卿到不開。"
    ]
  },
  {
    "volume": 707,
    "sequence": 17,
    "title": "初秋留別越中幕客",
    "author": "殷文圭",
    "content": [
      "魂夢飄零落葉洲，北轅南柁幾時休。月中青桂漸看老，星畔白榆還報秋。鶴禁有知須強進，稽峰無事莫相留。",
      "吳花越柳饒君醉，直待功成始舉頭。"
    ]
  },
  {
    "volume": 707,
    "sequence": 18,
    "title": "送道者朝見後歸山",
    "author": "殷文圭",
    "content": [
      "暫隨蒲帛謁金鑾，蕭灑風儀傲漢官。天馬難將朱索絆，海鼇寧覺碧濤寬。松壇月作尊前伴，竹篋書為教外歡。",
      "神鼎已幹龍虎伏，一條真氣出雲端。"
    ]
  },
  {
    "volume": 707,
    "sequence": 19,
    "title": "贈戰將",
    "author": "殷文圭",
    "content": [
      "綠沈槍利雪峰尖，犀甲軍裝稱紫髯。威懾萬人長凜凜，禮延群客每謙謙。陣前戰馬黃金勒，架上兵書白玉簽。",
      "不為已為儒弟子，好依門下學韜鈐。"
    ]
  },
  {
    "volume": 707,
    "sequence": 20,
    "title": "九華賀雨吟",
    "author": "殷文圭",
    "content": [
      "陶公焦思念生靈，變旱為豐合杳冥。雷劈老松疑虎怒，雨沖陰洞覺龍腥。萬畦香稻蓬蔥綠，九朵奇峰撲亞青。",
      "吟賀西成饒旅興，散絲飛灑滿長亭。"
    ]
  },
  {
    "volume": 707,
    "sequence": 21,
    "title": "贈池州張太守",
    "author": "殷文圭",
    "content": [
      "神珠無纇玉無瑕，七葉簪貂漢相家。陣面奔星破犀象，筆頭飛電躍龍蛇。絳幃夜坐窮三史，紅旆春行到九華。",
      "只怕池人留不住，別遷征鎮擁高牙。"
    ]
  },
  {
    "volume": 707,
    "sequence": 22,
    "title": "中秋自宛陵寄池陽太守",
    "author": "殷文圭",
    "content": [
      "出山三見月如眉，蝶夢終宵繞戟枝。旅客思歸鴻去日，賢侯行化子來時。郡樓遐想劉琨嘯，相閣方窺謝傅棋。",
      "按部況聞秋稼熟，馬前迎拜羨並兒。"
    ]
  },
  {
    "volume": 707,
    "sequence": 23,
    "title": "次韻九華杜先輩重陽寄投宛陵丞相",
    "author": "殷文圭",
    "content": [
      "日下飛聲徹不毛，酒醒時得廣離騷。先生鬢為吟詩白，上相心因治國勞。千乘信回魚榼重，九華秋迥鳳巢高。",
      "強酬小謝重陽句，沙恨無金盡日淘。"
    ]
  },
  {
    "volume": 707,
    "sequence": 24,
    "title": "寄賀杜荀鶴及第",
    "author": "殷文圭",
    "content": [
      "一戰平疇五字勞，晝歸鄉去錦為袍。大鵬出海翎猶濕，駿馬辭天氣正豪。九子舊山增秀絕，二南新格變風騷。",
      "由來稽古符公道，平地丹梯甲乙高。"
    ]
  },
  {
    "volume": 707,
    "sequence": 25,
    "title": "春草碧色",
    "author": "殷文圭",
    "content": [
      "細草含愁碧，芊綿南浦濱。萋萋如恨別，苒苒共傷春。",
      "疏雨煙華潤，斜陽細彩勻。花粘繁鬥錦，人藉軟勝茵。",
      "淺映宮池水，輕遮輦路塵。杜回如可結，誓作報恩身。"
    ]
  },
  {
    "volume": 707,
    "sequence": 26,
    "title": "和友人送衡尚書赴池陽副車",
    "author": "殷文圭",
    "content": [
      "淮王上將例分憂，玉帳參承半列侯。次第選材如創廈，別離排宴向藏舟。鯤鵬變化知難測，龍蠖升沈各有由。",
      "躞蹀行牽金鋄重，嬋娟立唱翠娥愁。築頭勳業諧三陣，滿腹詩書究九流。金海珠韜乘月讀，肉芝牙茗撥雲收。",
      "赤鱗旆卷鷗汀晚，青雀船橫雁陣秋。十字細波澄鏡面，九華殘雪露峰頭。醉沈北海千尊酒，吟上南荊百尺樓。",
      "況是昭明食魚郡，不妨閑擲釣璜鉤。"
    ]
  },
  {
    "volume": 707,
    "sequence": 27,
    "title": "貽李南平",
    "author": "殷文圭",
    "content": [
      "紫殿西頭月欲斜，曾草臨淮上相麻。",
      "潤筆已曾經奏謝，更飛章句問張華。"
    ]
  },
  {
    "volume": 707,
    "sequence": 28,
    "title": "句",
    "author": "殷文圭",
    "content": [
      "龍舒太守人中傑，風韻堂中心似月。",
      "眾口聲光誇漢將，築頭勳業佐淮王。（《賀池陽太守正命》，《唐詩紀事》）"
    ]
  }
]