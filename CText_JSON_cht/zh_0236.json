[
  {
    "volume": 236,
    "sequence": 1,
    "title": "紫參歌",
    "author": "錢起",
    "content": [
      "遠公林下滿青苔，春藥偏宜間石開。往往幽人尋水見，時時仙蝶隔雲來。陰陽雕刻花如鳥，對鳳連雞一何小。",
      "春風宛轉虎溪傍，紫翼紅翹翻霽光。貝葉經前無住色，蓮花會裏暫留香。蓬山才子憐幽性，白雲陽春動新詠。",
      "應知仙卉老雲霞，莫賞夭桃滿蹊徑。"
    ]
  },
  {
    "volume": 236,
    "sequence": 2,
    "title": "瑪瑙杯歌",
    "author": "錢起",
    "content": [
      "瑤溪碧岸生奇寶，剖質披心出文藻。良工雕飾明且鮮，得成珍器入芳筵。含華炳麗金尊側，翠斝瓊觴忽無色。",
      "繁弦急管催獻酬，倏若飛空生羽翼，fY々蘭英照豹斑，滿堂詞客盡朱顏。花光來去傳香袖，霞影高低傍玉山。",
      "王孫彩筆題新詠，碎錦連珠複輝映。世情貴耳不貴奇，謾說海底珊瑚枝。寧及琢磨當妙用，燕歌楚舞長相隨。"
    ]
  },
  {
    "volume": 236,
    "sequence": 3,
    "title": "鋤藥詠",
    "author": "錢起",
    "content": [
      "蒔藥穿林複在巘，濃香秀色深能淺。雲氣垂來浥露偏，松陰占處知春晚。拂曙殘鶯百囀催，縈泉帶石幾花開。",
      "不隨飛鳥緣枝去，如笑幽人出穀來。對之不覺忘疏懶，廢卷荷鋤嫌日短。豈無萱草樹階墀，惜爾幽芳世所遺。",
      "但使芝蘭出蕭艾，不辭手足皆胼胝。甯學陶潛空嗜酒，頹齡舍此事東菑。"
    ]
  },
  {
    "volume": 236,
    "sequence": 4,
    "title": "病鶴篇",
    "author": "錢起",
    "content": [
      "獨鶴聲哀羽摧折，沙頭一點留殘雪。三山侶伴能遠翔，五裏裴回忍為別。驚群各畏野人機，誰肯相將霞水飛。",
      "不及川鳧長比翼，隨波雙泛複雙歸。碧海滄江深且廣，目盡天倪安得住。雲山隔路不隔心，宛頸和鳴長在想。",
      "何時白霧卷青天，接影追飛太液前。"
    ]
  },
  {
    "volume": 236,
    "sequence": 5,
    "title": "片玉篇",
    "author": "錢起",
    "content": [
      "至寶未為代所奇，韞靈示璞荊山陲。獨使虹光天子識，不將清韻世人知。世人所貴惟燕石，美玉對之成瓦礫。",
      "空山埋照凡幾年，古色蒼痕宛自然。重溪冪冪暗雲樹，一片熒螢光石泉。美人之鑒明且徹，玉指提攜歎奇絕。",
      "試勞香袖拂莓苔，不覺清心皎冰雪。連城美價幸逢時，命代良工豈見遺。試作珪璋禮天地，何如瓀fZ在階墀。"
    ]
  },
  {
    "volume": 236,
    "sequence": 6,
    "title": "畫鶴篇",
    "author": "錢起",
    "content": [
      "點素凝姿任畫工，霜毛玉羽照簾櫳。借問飛鳴華表上，何如粉繢彩屏中。文昌宮近芙蓉闕，蘭室絪縕香且結。",
      "爐氣朝成緱嶺雲，銀燈夜作華亭月。日暖花明梁燕歸，應驚片雪在仙闈。主人顧盼千金重，誰肯裴回五裏飛。"
    ]
  },
  {
    "volume": 236,
    "sequence": 7,
    "title": "秋霖曲",
    "author": "錢起",
    "content": [
      "君不見聖主旰食憂元元，秋風苦雨暗九門。",
      "鳳凰池裏沸泉騰，蒼龍闕下生雲根。陰精離畢太淹度，倦鳥將歸不知樹。愁陰慘澹時殷雷，生靈墊溺若寒灰。",
      "公卿紅粒爨丹桂，黔首白骨封青苔。貂裘玉食張公子，炰炙熏天戟門裏。且如歌笑日揮金。應笑禹湯能罪己。",
      "鶴鳴蛙躍正及時，豹隱蘭凋亦可悲。焉得太阿決屏翳，還令率土見朝曦。"
    ]
  },
  {
    "volume": 236,
    "sequence": 8,
    "title": "白石枕",
    "author": "錢起",
    "content": [
      "琢瑉勝水碧，所貴素且貞。曾無白圭玷，不作浮磬鳴。",
      "捧來太陽前，一片新冰清。沉沉風憲地，待爾秋已至。",
      "璞堅難為功，誰怨晚成器。比德無磷緇，論交亦如此。"
    ]
  },
  {
    "volume": 236,
    "sequence": 9,
    "title": "賦得青城山歌，送楊、杜二郎中赴蜀軍",
    "author": "錢起",
    "content": [
      "蜀山西南千萬重，仙經最說青城峰。青城嶔岑倚空碧，遠壓峨嵋吞劍壁。錦屏雲起易成霞，玉洞花明不知夕。",
      "星台二妙逐王師，阮瑀軍書王粲詩。日落猿聲連玉笛，晴來山翠傍旌旗。綠蘿春月營門近，知君對酒遙相思。"
    ]
  },
  {
    "volume": 236,
    "sequence": 10,
    "title": "送李大夫赴廣州",
    "author": "錢起",
    "content": [
      "一賢間氣生，麟趾鳳凰羽。何意人之望，未為王者輔。",
      "出鎮忽推才，盛哉文且武。南越寄維城，雄雄擁甲兵。",
      "鼓門通幕府，天井入軍營。厥俗多豪侈，古來難致禮。",
      "唯君飲冰心，可酌貪泉水。忠臣感聖君，徇義不邀勳。",
      "龍鏡逃山魅，霜風破嶂雪。征途凡幾轉，魏闕如在眼。",
      "向郡海潮迎，指鄉關樹遠。按節化甌閩，下車佳政新。",
      "應令尉陀俗，還作上皇人。支離交俊哲，弱冠至華髮。",
      "昔許霄漢期，今嗟鵬鷃別。圖南不可禦，惆悵守薄暮。"
    ]
  },
  {
    "volume": 236,
    "sequence": 11,
    "title": "送崔校書從軍",
    "author": "錢起",
    "content": [
      "雁門太守能愛賢，麟閣書生亦投筆。甯唯玉劍報知己，更有龍韜佐師律。別馬連嘶出禦溝，家人幾夜望刀頭。",
      "燕南春草傷心色，薊北黃雲滿眼愁。聞道輕生能擊虜，何嗟少壯不封侯。"
    ]
  },
  {
    "volume": 236,
    "sequence": 12,
    "title": "送張將軍征西",
    "author": "錢起",
    "content": [
      "長安少年唯好武，金殿承恩爭破虜。沙場烽火隔天山，鐵騎征西幾歲還。戰處黑雲霾瀚海，愁中明月度陽關。",
      "玉笛聲悲離酌晚，金方路極行人遠。計日霜戈盡敵歸，回首戎城空落暉。始笑子卿心計失，徒看海上節旄稀。"
    ]
  },
  {
    "volume": 236,
    "sequence": 13,
    "title": "送修武元少府",
    "author": "錢起",
    "content": [
      "寸祿榮色養，此行寧嘆惜。自今黃綬采蘭時，不厭丹墀芳草色。百戰荒城複井田，幾家春樹帶人煙。",
      "黎氓久厭蓬飄苦，遲爾西南惠月傳。"
    ]
  },
  {
    "volume": 236,
    "sequence": 14,
    "title": "送崔十三東游",
    "author": "錢起",
    "content": [
      "千里有同心，十年一會面。當杯緩箏柱，倏忽催離宴。",
      "丹鳳城頭噪晚鴉，行人馬首夕陽斜。灞上春風留別袂，關東新月宿誰家。官柳依依兩鄉色，誰能此別不相憶。"
    ]
  },
  {
    "volume": 236,
    "sequence": 15,
    "title": "送鄔三落第還鄉",
    "author": "錢起",
    "content": [
      "郢客文章絕世稀，常嗟時命與心違。十年失路誰知己，千里思親獨遠歸。雲帆春水將何適，日愛東南暮山碧。",
      "關中新月對離尊，江上殘花待歸客。名宦無媒自古遲，窮途此別不堪悲。荷衣垂釣且安命，金馬招賢會有時。"
    ]
  },
  {
    "volume": 236,
    "sequence": 16,
    "title": "送馬明府赴江陵",
    "author": "錢起",
    "content": [
      "陶令南行心自永，江天極目澄秋景。萬室遙方犬不鳴，雙鳧下處人皆靜。清風高興得湖山，門柳蕭條雙翟閑。",
      "黃花滿把應相憶，落日登樓北望還。"
    ]
  },
  {
    "volume": 236,
    "sequence": 17,
    "title": "送畢侍禦謫居",
    "author": "錢起",
    "content": [
      "崇蘭香死玉簪折，志士吞聲甘徇節。忠藎不為明主知，悲來莫向時人說，滄浪之水見心清，楚客辭天淚滿纓。",
      "百鳥喧喧噪一鶚，上林高枝亦難托。甯嗟人世棄虞翻，且喜江山得康樂。自憐黃綬老嬰身，妻子朝來勸隱淪。",
      "桃花洞裏舉家去，此別相思複幾春。"
    ]
  },
  {
    "volume": 236,
    "sequence": 18,
    "title": "送褚大落第東歸",
    "author": "錢起",
    "content": [
      "離琴彈苦調，美人慘向隅。頃來荷策幹明主，還複扁舟歸五湖。漢家側席明揚久，豈意遺賢在林藪。",
      "玉堂金馬隔青雲，墨客儒生皆白首。昨夢芳洲采白蘋，歸期且喜故園春。稚子只思陶令至，文君不厭馬卿貧。",
      "剡中風月久相憶，池上舊游應再得。酒熟甯孤芳杜春，詩成不枉青山色。念此那能不羨歸，長楊諫獵事皆違。",
      "他日東流一乘興，知君為我掃荊扉。"
    ]
  },
  {
    "volume": 236,
    "sequence": 19,
    "title": "送傅管記赴蜀軍",
    "author": "錢起",
    "content": [
      "終童之死誰繼出，燕頷儒生今俊逸。主將早知鸚鵡賦，飛書許載蛟龍筆。峨眉玉壘指霞標，鳥沒天低幕府遙。",
      "巴山雨色藏征旆，漢水猿聲咽短簫。賜璧腰金應可料，才略縱橫年且妙。無人不重樂毅賢，何敵能當魯連嘯。",
      "日暮黃雲千里昏，壯心輕別不銷魂。勸君用卻龍泉劍，莫負平生國士恩。"
    ]
  },
  {
    "volume": 236,
    "sequence": 20,
    "title": "送張少府",
    "author": "錢起",
    "content": [
      "愁雲破斜照，別酌勸行子。蓬驚馬首風，雁拂天邊水。",
      "寸晷如三歲，離心在萬里。"
    ]
  },
  {
    "volume": 236,
    "sequence": 21,
    "title": "行路難",
    "author": "錢起",
    "content": [
      "君不見明星映空月，太陽朝升光盡歇。",
      "君不見凋零委路蓬，長風飄舉入雲中。",
      "由來人事何嘗定，且莫驕奢笑賤窮。"
    ]
  },
  {
    "volume": 236,
    "sequence": 22,
    "title": "盧龍塞行送韋掌記",
    "author": "錢起",
    "content": [
      "雨雪紛紛黑山外，行人共指盧龍塞。萬里飛沙咽鼓鼙，三軍殺氣凝旌旆。陳琳書記本翩翩，料敵張兵奪酒泉。",
      "聖主好文兼好武，封侯莫比漢皇年。"
    ]
  },
  {
    "volume": 236,
    "sequence": 23,
    "title": "效古秋夜長",
    "author": "錢起",
    "content": [
      "秋漢飛玉霜，北風掃荷香。含情紡織孤燈盡，拭淚相思寒漏長。簷前碧雲靜如水，月吊棲烏啼鳥起。",
      "誰家少婦事鴛機，錦幕雲屏深掩扉。白玉窗中聞落葉，應憐寒女獨無衣。"
    ]
  },
  {
    "volume": 236,
    "sequence": 24,
    "title": "臥病，李員外題扉而去",
    "author": "錢起",
    "content": [
      "僻陋病者居，蒿萊行徑失。誰知簪紱貴，能問幽憂疾。",
      "珂聲未駐門，蘭氣先入室。沉屙不冠帶，安得候蓬蓽。",
      "清揚去莫尋，離念頃來侵。雀棲高窗靜，日出修桐陰。",
      "枕上憶君子，悄悄唯苦心。"
    ]
  },
  {
    "volume": 236,
    "sequence": 25,
    "title": "酬王維春夜竹亭贈別",
    "author": "錢起",
    "content": [
      "山月隨客來，主人興不淺。今宵竹林下，誰覺花源遠。",
      "惆悵曙鶯啼，孤雲還絕巘。"
    ]
  },
  {
    "volume": 236,
    "sequence": 26,
    "title": "山中寄時校書",
    "author": "錢起",
    "content": [
      "蓬萊紫氣溫如玉，唯予知爾陽春曲，別來幾日芳蓀綠。",
      "百花酒滿不見君，青山一望心斷續。"
    ]
  },
  {
    "volume": 236,
    "sequence": 27,
    "title": "送李四擢第歸覲省",
    "author": "錢起",
    "content": [
      "當年貴得意，文字各爭名。齊唱陽春曲，唯君金玉聲。",
      "懸黎寶中出，高價世難掩。鴻羽不低飛，龍津徒自險。",
      "直矜鸚鵡賦，不貴芳桂枝。少俊蔡邕許，長鳴唐舉知。",
      "梁城下熊軾，朱戟何暐耀。才子欲歸甯，棠花已含笑。",
      "高門知慶大，子孝覺親榮。獨攬還珠美，寧唯問絹情。",
      "離筵不盡醉，摻袂一何早。馬蹄西別輕，樹色東看好。",
      "行塵忽不見，惆悵青門道。"
    ]
  },
  {
    "volume": 236,
    "sequence": 28,
    "title": "過曹鈞隱居",
    "author": "錢起",
    "content": [
      "荃蕙有奇性，馨香道為人。不居眾芳下，甯老空林春。",
      "之子秉高節，攻文還守真。素書寸陰盡，流水怨情新。",
      "濟濟振纓客，煙霄各致身。誰當舉玄晏，不使作良臣。"
    ]
  },
  {
    "volume": 236,
    "sequence": 29,
    "title": "哭曹鈞",
    "author": "錢起",
    "content": [
      "苦節推白首，憐君負此生。忠藎名空在，家貧道不行。",
      "朝來相憶訪蓬蓽，只謂淵明猶臥疾。忽見江南吊鶴來，始知天上文星失。嘗恨知音千古稀，那堪夫子九泉歸。",
      "一聲鄰笛殘陽裏，酹酒空堂淚滿衣。"
    ]
  },
  {
    "volume": 236,
    "sequence": 30,
    "title": "東陽郡齋中詣南山招韋十",
    "author": "錢起",
    "content": [
      "霽來海半山，隱映城上起。中峰落照時，殘雪翠微裏。",
      "同心久為別，孤興那對此。良會何遲遲，清揚瞻則邇。"
    ]
  },
  {
    "volume": 236,
    "sequence": 31,
    "title": "清泥驛迎獻王侍禦",
    "author": "錢起",
    "content": [
      "候館掃清晝，使車出明光。森森入郭樹，一道引飛霜。",
      "仰視驄花白，多慚綬色黃。鷦鷯無羽翼，願假憲烏翔。"
    ]
  },
  {
    "volume": 236,
    "sequence": 32,
    "title": "沭陽古渡作",
    "author": "錢起",
    "content": [
      "日落問津處，雲霞殘碧空。牧牛避田燒，退鷁隨潮風。",
      "回首故鄉遠，臨流此路窮。翩翩青冥去，羨彼高飛鴻。"
    ]
  },
  {
    "volume": 236,
    "sequence": 33,
    "title": "臥疾，答劉道士",
    "author": "錢起",
    "content": [
      "白露蠶已絲，空林日淒清。寥寥晝扉掩，獨臥秋窗明。",
      "寶字比仙藥，羽人寄柴荊。長吟想風馭，恍若升蓬瀛。"
    ]
  },
  {
    "volume": 236,
    "sequence": 34,
    "title": "夢尋西山准上人",
    "author": "錢起",
    "content": [
      "別處秋泉聲，至今猶在耳。何嘗夢魂去，不見雪山子。",
      "新月隔林時，千峰翠微裏。言忘心更寂，跡滅雲自起。",
      "覺來纓上塵，如洗功德水。"
    ]
  },
  {
    "volume": 236,
    "sequence": 35,
    "title": "長安旅宿",
    "author": "錢起",
    "content": [
      "九秋旅夜長，萬感何時歇。蕙花漸寒暮，心事猶楚越。",
      "直躬邅世道，咫步隔天闕。每聞長樂鐘，載泣靈台月。",
      "明旦北門外，歸途堪白髮。"
    ]
  },
  {
    "volume": 236,
    "sequence": 36,
    "title": "過桐柏山",
    "author": "錢起",
    "content": [
      "秋風過楚山，山靜秋聲晚。賞心無定極，仙步亦清遠。",
      "返照雲竇空，寒流石苔淺。羽人昔已去，靈跡欣方踐。",
      "投策謝歸途，世緣從此遣。"
    ]
  },
  {
    "volume": 236,
    "sequence": 37,
    "title": "李士曹廳對雨",
    "author": "錢起",
    "content": [
      "春雨暗重城，訟庭深更寂。終朝人吏少，滿院煙雲集。",
      "濕鳥壓花枝，新苔宜砌石。掾曹富文史，清興對詞客。",
      "愛爾蕙蘭叢，芳香飽時澤。"
    ]
  },
  {
    "volume": 236,
    "sequence": 38,
    "title": "登勝果寺南樓，雨中望嚴協律",
    "author": "錢起",
    "content": [
      "微雨侵晚陽，連山半藏碧。林端陟香榭，雲外遲來客。",
      "孤村凝片煙，去水生遠白。但佳川原趣，不覺城池夕。",
      "更喜眼中人，清光漸咫尺。"
    ]
  },
  {
    "volume": 236,
    "sequence": 39,
    "title": "冬夜題旅館",
    "author": "錢起",
    "content": [
      "退飛憶林藪，樂業羨黎庶。四海盡窮途，一枝無宿處。",
      "嚴冬北風急，中夜哀鴻去。孤燭思何深，寒窗坐難曙。",
      "勞歌待明發，惆悵盈百慮。"
    ]
  },
  {
    "volume": 236,
    "sequence": 40,
    "title": "自終南山晚歸",
    "author": "錢起",
    "content": [
      "采苓日往還，得性非樵隱。白水到初闊，青山辭尚近。",
      "絕境勝無倪，歸途興不盡。沮溺時返顧，牛羊自相引。",
      "逍遙不外求，塵慮從茲泯。"
    ]
  },
  {
    "volume": 236,
    "sequence": 41,
    "title": "早渡伊川見舊鄰作",
    "author": "錢起",
    "content": [
      "鶤雞鳴早霜，秋水寒旅涉。漁人昔鄰舍，相見具舟楫。",
      "出浦興未盡，向山心更愜。村落通白雲，茅茨隱紅葉。",
      "東皋滿時稼，歸客欣複業。"
    ]
  },
  {
    "volume": 236,
    "sequence": 42,
    "title": "夕發箭場岩下作",
    "author": "錢起",
    "content": [
      "行役不遑安，在幽機轉發。山谷無明晦，溪霞自興沒。",
      "朝櫛杉下風，夕飲石上月。懿爾青雲士，垂纓朝鳳闕。",
      "寧知采竹人，每食慚薇蕨。"
    ]
  },
  {
    "volume": 236,
    "sequence": 43,
    "title": "同李五夕次香山精舍訪憲上人",
    "author": "錢起",
    "content": [
      "彼岸聞山鐘，仙舟過苕水。松門入幽映，石徑趨迤邐。",
      "初月開草堂，遠公方覯止。忘言在閑夜，凝念得微理。",
      "泠泠功德池，相與滌心耳。"
    ]
  },
  {
    "volume": 236,
    "sequence": 44,
    "title": "雨中望海上，懷郁林觀中道侶",
    "author": "錢起",
    "content": [
      "山觀海頭雨，懸沫動煙樹。只疑蒼茫裏，鬱島欲飛去。",
      "大塊怒天吳，驚潮蕩雲路。群真儼盈想，一葦不可渡。",
      "惆悵赤城期，願假輕鴻馭。"
    ]
  },
  {
    "volume": 236,
    "sequence": 45,
    "title": "廣德初鑾駕出關後登高愁望二首",
    "author": "錢起",
    "content": [
      "長安不可望，遠處邊愁起。輦轂混戎夷，山河空表裏。",
      "黃雲壓城闕，斜照移烽壘。漢幟遠成霞，胡馬來如蟻。",
      "不知涿鹿戰，早晚蚩尤死。渴日候河清，沉憂催暮齒。",
      "愁看秦川色，慘慘雲景晦。乾坤暫運行，品物遺覆載。",
      "黃塵漲戎馬，紫氣隨龍旆。掩泣指關東，日月妖氛外。",
      "臣心寄遠水，朝海去如帶。周德更休明，天衢佇開泰。"
    ]
  },
  {
    "volume": 236,
    "sequence": 46,
    "title": "獨往覆釜山，寄郎士元",
    "author": "錢起",
    "content": [
      "賞心無遠近，芳月好登望。勝事引幽人，山下複山上。",
      "將尋洞中藥，複愛湖外嶂。古壁苔入雲，陰溪樹穿浪。",
      "誰言世緣絕，更惜知音曠。鶯啼綠蘿春，回首還惆悵。"
    ]
  },
  {
    "volume": 236,
    "sequence": 47,
    "title": "送王季友赴洪州幕下",
    "author": "錢起",
    "content": [
      "列郡皆用武，南征所從誰。諸侯重才略，見子如瓊枝。",
      "撫劍感知己，出門方遠辭。煙波帶幕府，海日生紅旗。",
      "問我何功德，負恩留玉墀。銷魂把別袂，愧爾酬明時。"
    ]
  },
  {
    "volume": 236,
    "sequence": 48,
    "title": "客舍贈鄭賁",
    "author": "錢起",
    "content": [
      "結交意不薄，匪席言莫違。世義隨波久，人生知己稀。",
      "先鳴誓相達，未遇還相依。一望金門詔，三看黃鳥飛。",
      "暝投同旅食，朝出易儒衣。嵇向林廬接，攜手行將歸。"
    ]
  },
  {
    "volume": 236,
    "sequence": 49,
    "title": "山中春仲寄汝上王恒、潁川沈沖",
    "author": "錢起",
    "content": [
      "隱者守恬泊，春山日深淨。誰知蟠木材，得性無人境。",
      "座隅泉出洞，竹上雲起嶺。饑狖入山廚，飲虹過藥井。",
      "前溪堪放逸，仲月好風景。遊目來遠思，摘芳寄汝潁。"
    ]
  },
  {
    "volume": 236,
    "sequence": 50,
    "title": "南中春意",
    "author": "錢起",
    "content": [
      "入仕無知言，游方隨世道。平生願開濟，遇物幹懷抱。",
      "已阻青雲期，甘同散樗老。客游南海曲，坐見韶陽早。",
      "舊國別佳人，他鄉思芳草。惜無鴻鵠翅，安得淩蒼昊。"
    ]
  },
  {
    "volume": 236,
    "sequence": 51,
    "title": "東陵藥堂寄張道士",
    "author": "錢起",
    "content": [
      "木落蒼山空，當軒秋水色。清旦振衣坐，永吟意何極。",
      "願言金丹壽，一假鸞鳳翼。日夕開真經，言忘心更默。",
      "玄都有仙子，采藥早相識。煙霞難再期，焚香空歎息。"
    ]
  },
  {
    "volume": 236,
    "sequence": 52,
    "title": "苦雨憶皇甫冉",
    "author": "錢起",
    "content": [
      "涼雨門巷深，窮居成習靜。獨吟愁霖雨，更使秋思永。",
      "疲痾苦昏墊，日夕開軒屏。草木森已悲，衾幬清且冷。",
      "如何游宦客，江海隨泛梗。延首長相思，憂襟孰能整。"
    ]
  },
  {
    "volume": 236,
    "sequence": 53,
    "title": "寄任山人",
    "author": "錢起",
    "content": [
      "天階崇黼黻，世路有趨競。獨抱中孚爻，誰知苦寒詠。",
      "行潦難朝海，散材空遇聖。豈無鳴鳳時，其如問津命。",
      "所思青山郭，再夢綠蘿徑。林泉春可遊，羨爾得其性。"
    ]
  },
  {
    "volume": 236,
    "sequence": 54,
    "title": "登秦嶺半岩遇雨",
    "author": "錢起",
    "content": [
      "屏翳忽騰氣，浮陽慘無暉。千峰掛飛雨，百尺搖翠微。",
      "震電閃雲徑，奔流翻石磯。倚岩假松蓋，臨水羨荷衣。",
      "不得采苓去，空思乘月歸。且憐東皋上，水色侵荊扉。"
    ]
  },
  {
    "volume": 236,
    "sequence": 55,
    "title": "杪秋南山西峰題准上人蘭若",
    "author": "錢起",
    "content": [
      "向山看霽色，步步豁幽性。返照亂流明，寒空千嶂淨。",
      "石門有餘好，霞殘月欲映。上詣遠公廬，孤峰懸一徑。",
      "雲裏隔窗火，松下聞山磬。客到兩忘言，猿心與禪定。"
    ]
  },
  {
    "volume": 236,
    "sequence": 56,
    "title": "田園雨後贈鄰人",
    "author": "錢起",
    "content": [
      "安排常任性，偃臥晚開戶。樵客荷蓑歸，向來春山雨。",
      "殘雲虹未落，返景霞初吐。時鳥鳴村墟，新泉繞林圃。",
      "堯年尚恬泊，鄰里成太古。室邇人遂遙，相思怨芳杜。"
    ]
  },
  {
    "volume": 236,
    "sequence": 57,
    "title": "天門谷題孫逸人石壁",
    "author": "錢起",
    "content": [
      "崖石亂流處，竹深斜照歸。主人臥磻石，心耳滌清暉。",
      "春雷近作解，空谷半芳菲。雲棟彩虹宿，藥圃蝴蝶飛。",
      "惡囂慕嘉遁，幾夜瞻少微。相見竟何說，忘情同息機。"
    ]
  },
  {
    "volume": 236,
    "sequence": 58,
    "title": "藍溪休沐，寄趙八給事",
    "author": "錢起",
    "content": [
      "蟲鳴歸舊裏，田野秋農閒。即事敦夙尚，衡門方再關。",
      "夕陽入東籬，爽氣高前山。霜蕙後時老，巢禽知暝還。",
      "侍臣黃樞寵，鳴玉青雲間。肯想觀魚處，寒泉照發斑。"
    ]
  },
  {
    "volume": 236,
    "sequence": 59,
    "title": "遊輞川至南山，寄谷口王十六",
    "author": "錢起",
    "content": [
      "山色不厭遠，我行隨處深。跡幽青蘿徑，思絕孤霞岑。",
      "獨鶴引過浦，鳴猿呼入林。褰裳百泉裏，一步一清心。",
      "王子在何處，隔雲雞犬音。折麻定延佇，乘月期招尋。"
    ]
  },
  {
    "volume": 236,
    "sequence": 60,
    "title": "藍田溪與漁者宿",
    "author": "錢起",
    "content": [
      "獨遊屢忘歸，況此隱淪處。濯發清泠泉，月明不能去。",
      "更憐垂綸叟，靜若沙上鷺。一論白雲心，千里滄洲趣。",
      "蘆中夜火盡，浦口秋山曙。歎息分枝禽，何時更相遇。"
    ]
  },
  {
    "volume": 236,
    "sequence": 61,
    "title": "淮上別范大",
    "author": "錢起",
    "content": [
      "悲風隕涼葉，送歸怨南楚。窮年將別離，寸晷申宴語。",
      "長淮流不盡，征棹忽複舉。碧落半愁雲，黃鶴時顧侶。",
      "游宦且未達，前途各修阻。分袂一相嗟，良辰更何許。"
    ]
  },
  {
    "volume": 236,
    "sequence": 62,
    "title": "離居夜雨，奉寄李京兆",
    "author": "錢起",
    "content": [
      "永夜不可度，蛩吟秋雨滴。寂寞想章台，始歎雲泥隔。",
      "雷聲匪君車，猶時過我廬。電影非君燭，猶能明我目。",
      "如何瓊樹枝，夢裏看不足。望望佳期阻，愁生寒草綠。"
    ]
  },
  {
    "volume": 236,
    "sequence": 63,
    "title": "歎畢少府以持法無隱見系",
    "author": "錢起",
    "content": [
      "用法本禁邪，盡心翻自極。畢公在囹圄，世事何糾纆。",
      "翠鳳呈其瑞，虞羅寄鎩翼。囚中千念時，窗外百花色。",
      "落景閉圜扉，春蟲網叢棘。古人不念文，紛淚莫沾臆。"
    ]
  },
  {
    "volume": 236,
    "sequence": 64,
    "title": "小園招隱",
    "author": "錢起",
    "content": [
      "支離鮮兄弟，形影如手足。但遂飲冰節，甘辭代耕祿。",
      "斑衣在林巷，始覺無羈束。交柯低戶陰，閑鳥將雛宿。",
      "窮通世情阻，日夜苔徑綠。誰言北郭貧，能分晏嬰粟。"
    ]
  },
  {
    "volume": 236,
    "sequence": 65,
    "title": "過溫逸人舊居",
    "author": "錢起",
    "content": [
      "返真難合道，懷舊仍無吊。浮俗漸澆淳，斯人誰繼妙。",
      "聲容在心耳，寧覺阻言笑。玄堂閉幾春，拱木齊雲嶠。",
      "鶴傳居士舞，猿得蘇門嘯。酹酒片陽微，空山想埋照。"
    ]
  },
  {
    "volume": 236,
    "sequence": 66,
    "title": "縣內水亭晨興聽訟",
    "author": "錢起",
    "content": [
      "晨光起宿露，池上判黎氓。借問秋泉色，何如拙宦情。",
      "磨鉛辱利用，策蹇愁前程。昨夜明月滿，中心如鵲驚。",
      "負恩時易失，多病績難成。會惜寒塘晚，霜風吹杜蘅。"
    ]
  },
  {
    "volume": 236,
    "sequence": 67,
    "title": "海畔秋思",
    "author": "錢起",
    "content": [
      "匡濟難道合，去留隨興牽。偶為謝客事，不顧平子田。",
      "魏闕賁翹楚，此身長棄捐。箕裘空在念，咄咄誰推賢。",
      "無用即明代，養痾仍壯年。日夕望佳期，帝鄉路幾千。",
      "秋風晨夜起，零落愁芳荃。"
    ]
  },
  {
    "volume": 236,
    "sequence": 68,
    "title": "太子李舍人城東別業",
    "author": "錢起",
    "content": [
      "南山轉群木，昏曉擁山翠。小澤近龍居，清蒼常雨氣。",
      "君家北原上，千金買勝事。丹闕退朝回，白雲迎賞至。",
      "新晴村落外，處處煙景異。片水明斷岸，餘霞入古寺。",
      "東皋指歸翼，目盡有餘意。"
    ]
  },
  {
    "volume": 236,
    "sequence": 69,
    "title": "穀口新居寄同省朋故",
    "author": "錢起",
    "content": [
      "種黍傍煙溪，榛蕪兼沮洳。亦知生計薄，所貴隱身處。",
      "橡栗石上村，莓苔水中路。蕭然授衣日，得此還山趣。",
      "汲井愛秋泉，結茅因古樹。閑雲與幽鳥，對我不能去。",
      "寄謝鴛鷺群，狎鷗拙所慕。"
    ]
  },
  {
    "volume": 236,
    "sequence": 70,
    "title": "京兆尹廳前甘棠樹降甘露",
    "author": "錢起",
    "content": [
      "內史用堯意，理京宣惠慈。氣和祥則降，孰謂天難知。",
      "濟旱露為兆，有如塤應篪。豈無夭桃樹，灑此甘棠枝。",
      "玉色與人淨，珠光臨筆垂。協風與之俱，物性皆熙熙。",
      "何必鳳池上，方看作霖時。"
    ]
  },
  {
    "volume": 236,
    "sequence": 71,
    "title": "秋夜作",
    "author": "錢起",
    "content": [
      "萬計各無成，寸心日悠漫。浮生竟何窮，巧曆不能算。",
      "流落四海間，辛勤百年半。商歌向秋月，哀韻兼浩歎。",
      "寤寐怨佳期，美人隔霄漢。寒雲度窮水，別業繞垂幔。",
      "窗中問談雞，長夜何時旦。"
    ]
  },
  {
    "volume": 236,
    "sequence": 72,
    "title": "觀村人牧山田",
    "author": "錢起",
    "content": [
      "六府且未盈，三農爭務作。貧民乏井稅，塉土皆墾鑿。",
      "禾黍入寒雲，茫茫半山郭。秋來積霖雨，霜降方銍獲。",
      "中田聚黎甿，反景空村落。顧慚不耕者，微祿同衛鶴。",
      "庶追周任言，敢負謝生諾。"
    ]
  },
  {
    "volume": 236,
    "sequence": 73,
    "title": "裴侍郎湘川回，以青竹筒相遺，因而贈之",
    "author": "錢起",
    "content": [
      "楚竹青玉潤，從來湘水陰。緘書取直節，君子知虛心。",
      "入用隨憲簡，積文不受金。體將丹鳳直，色映秋霜深。",
      "寧肯假伶倫，謬為龍鳳吟。唯將翰院客，昔秘瑤華音。",
      "長跪捧嘉貺，歲寒慚所欽。"
    ]
  },
  {
    "volume": 236,
    "sequence": 74,
    "title": "東城初陷，與薛員外、王補闕暝投南山佛寺",
    "author": "錢起",
    "content": [
      "日昃石門裏，松聲山寺寒。香雲空靜影，定水無驚湍。",
      "洗足解塵纓，忽覺天形寬。清鐘揚虛穀，微月深重巒。",
      "噫我朝露世，翻浮與波瀾。行運遘憂患，何緣親盤桓。",
      "庶將鏡中象，盡作無生觀。"
    ]
  },
  {
    "volume": 236,
    "sequence": 75,
    "title": "奉和張荊州巡農晚望",
    "author": "錢起",
    "content": [
      "太清霽雲雷，陽春陶物象。明牧行春令，仁風助升長。",
      "時和俗勤業，播殖農厥壤。陰陰桑陌連，漠漠水田廣。",
      "郡中忽無事，方外還獨往。日暮駐歸軒，湖山有佳賞。",
      "宣城傳逸韻，千載誰此響。"
    ]
  },
  {
    "volume": 236,
    "sequence": 76,
    "title": "送包何東游",
    "author": "錢起",
    "content": [
      "水國嘗獨往，送君還念茲。湖山遠近色，昏旦煙霞時。",
      "子好謝公跡，常吟孤嶼詩。果乘扁舟去，若與白鷗期。",
      "野趣及春好，客遊欣此辭。入雲投館僻，采碧過帆遲。",
      "江上日回首，琴中勞別思。春鴻刷歸翼，一寄杜蘅枝。"
    ]
  },
  {
    "volume": 236,
    "sequence": 77,
    "title": "酬陶六辭秩歸舊居見柬",
    "author": "錢起",
    "content": [
      "靖節昔高尚，令孫嗣清徽。舊廬雲峰下，獻歲車騎歸。",
      "去俗因解綬，憶山得采薇。田疇春事起，裏巷相尋稀。",
      "淵明醉乘興，閑門只掩扉。花禽驚曙月，鄰女上鳴機。",
      "畢娶願已果，養恬志寧違。吾當掛朝服，同爾緝荷衣。"
    ]
  },
  {
    "volume": 236,
    "sequence": 78,
    "title": "奉使采箭簳竹穀中晨興赴嶺",
    "author": "錢起",
    "content": [
      "孤客倦夜坐，聞猿乘早發。背溪已斜漢，登棧尚殘月。",
      "重峰轉森爽，幽步更超越。雲木聳鶴巢，風蘿掃虎穴。",
      "人群徒自遠，世役終難歇。入山非買山，采竹異采蕨。",
      "誰見子牟意，悁勞書魏闕。"
    ]
  },
  {
    "volume": 236,
    "sequence": 79,
    "title": "同嚴逸人東溪泛舟",
    "author": "錢起",
    "content": [
      "子陵江海心，高跡此閑放。漁舟在溪水，曾是敦夙尚。",
      "朝霽收雲物，垂綸獨清曠。寒花古岸傍，唳鶴晴沙上。",
      "紛吾好貞逸，不遠來相訪。已接方外遊，仍陪郢中唱。",
      "歡言盡佳酌，高興延秋望。日暮浩歌還，紅霞亂青嶂。"
    ]
  },
  {
    "volume": 236,
    "sequence": 80,
    "title": "過沈氏山居",
    "author": "錢起",
    "content": [
      "雞鳴孤煙起，靜者能蔔築。喬木出雲心，閑門掩山腹。",
      "貧交喜相見，把臂歡不足。空林留宴言，永日清耳目。",
      "泉聲冷尊俎，荷氣香童僕。往往仙犬鳴，樵人度深竹。",
      "酒酣出穀口，世網何羈束。始願今不從，區區折腰祿。"
    ]
  },
  {
    "volume": 236,
    "sequence": 81,
    "title": "贈柏岩老人",
    "author": "錢起",
    "content": [
      "日與麋鹿群，賢哉買山叟。龐眉忽相見，避世一何久。",
      "林棲古崖曲，野事佳春後。瓠葉覆荊扉，栗苞垂甕牖。",
      "獨歌還獨酌，不耕亦不耦。磽田隔雲溪，多雨長稂莠。",
      "煙霞得情性，身世同芻狗。寄謝營道人，天真此翁有。"
    ]
  },
  {
    "volume": 236,
    "sequence": 82,
    "title": "送薛判官赴蜀",
    "author": "錢起",
    "content": [
      "橫笛聲轉悲，羽觴酣欲別。舉目叩關遠，離心不可說。",
      "邊陲勞帝念，日下降才傑。路極巴水長，天銜劍峰缺。",
      "單車動夙夜，越境正炎節。星橋過客稀，火井蒸雲熱。",
      "陰符能制勝，千里在坐決。始見儒者雄，長纓系餘孽。"
    ]
  },
  {
    "volume": 236,
    "sequence": 83,
    "title": "詔許昌崔明府拜補闕",
    "author": "錢起",
    "content": [
      "儒者久營道，詔書方問賢。至精一耀世，高步誰同年。",
      "何樹可棲鳳，高梧枝拂天。脫身鳧舄裏，載筆虎闈前。",
      "日月傳軒後，衣冠真列仙。則知驪龍珠，不秘清泠泉。",
      "才子貴難見，郢歌空複傳。惜哉效顰客，心想勞嬋娟。"
    ]
  },
  {
    "volume": 236,
    "sequence": 84,
    "title": "仲春晚尋覆釜山",
    "author": "錢起",
    "content": [
      "蝴蝶弄和風，飛花不知晚。王孫尋芳草，步步忘路遠。",
      "況我愛青山，涉趣皆遊踐。縈回必中路，陰晦陽複顯。",
      "古岸生新泉，霞峰映雪巘。交枝花色異，奇石雲根淺。",
      "碧洞志忘歸，紫芝行可搴。應嗤嵇叔夜，林臥方沉湎。"
    ]
  },
  {
    "volume": 236,
    "sequence": 85,
    "title": "贈東鄰鄭少府",
    "author": "錢起",
    "content": [
      "一聞白雪唱，願見清揚久。誰謂結綬來，得陪趨府後。",
      "小邑藍溪上，卑棲愜所偶。忘言複連牆，片月亦攜手。",
      "草色同春徑，鶯聲共高柳。美景百花時，平生一杯酒。",
      "聖朝法天地，以我為芻狗。秩滿歸白雲，期君訪穀口。"
    ]
  },
  {
    "volume": 236,
    "sequence": 86,
    "title": "謝張法曹萬頃小山暇景見憶",
    "author": "錢起",
    "content": [
      "樂道隨去處，養和解朝簪。茅堂近丹闕，佳致亦何深。",
      "退食不趨府，忘機還在林。清風亂流上，永日小山陰。",
      "解籜雨中竹，將雛花際禽。物華對幽寂，弦酌兼詠吟。",
      "自昔仰高步，及茲勞所欽。郢歌叨繼組，知己複知音。"
    ]
  },
  {
    "volume": 236,
    "sequence": 87,
    "title": "罷章陵令山居過中峰道者二首",
    "author": "錢起",
    "content": [
      "寧辭園令秩，不改淵明調。解印無與言，見山始一笑。",
      "幽人還絕境，誰道苦奔峭。隨雲剩渡溪，出門更垂釣。",
      "吾廬青霞裏，窗樹玄猿嘯。微月清風來，方知散發妙。",
      "丘壑趣如此，暮年始棲偃。賴遇無心雲，不笑歸來晚。",
      "鳴鳩拂紅枝，初服傍清畎。昨日山僧來，猶嫌嘉遁淺。",
      "托君紫陽家，路滅心更遠。梯雲創其居，抱犢上絕巘。",
      "杏田溪一曲，霞境峰幾轉。路石掛飛泉，謝公應在眼。",
      "願言攜手去，采藥長不返。"
    ]
  },
  {
    "volume": 236,
    "sequence": 88,
    "title": "登覆釜山遇道人二首",
    "author": "錢起",
    "content": [
      "晨策趣無涯，名山深轉秀。三休變覆景，萬轉迷宇宙。",
      "攀崖到天窗，入洞窮玉溜。側徑蹲怪石，飛蘿擲驚狖。",
      "花間煉藥人，雞犬和乳竇。散發便迎客，采芝仍滿袖。",
      "郭璞賦遊仙，始願今可就。",
      "真氣重嶂裏，知君嘉遁幽。山階壓丹穴，藥井通洑流。",
      "道者帶經出，洞中攜我遊。欲驂白霓去，且為紫芝留。",
      "忽憶武陵事，別家疑數秋。"
    ]
  },
  {
    "volume": 236,
    "sequence": 89,
    "title": "尋華山雲台觀道士",
    "author": "錢起",
    "content": [
      "秋日西山明，勝趣引孤策。桃源數曲盡，洞口兩岸坼。",
      "還從罔象來，忽得仙靈宅。霓裳誰之子，霞酌能止客。",
      "殘陽在翠微，攜手更登曆。林行拂煙雨，溪望亂金碧。",
      "飛鳥下天窗，嫋松際雲壁。稍尋玄蹤遠，宛入寥天寂。",
      "願言葛仙翁，終年煉玉液。"
    ]
  },
  {
    "volume": 236,
    "sequence": 90,
    "title": "海上臥病寄王臨",
    "author": "錢起",
    "content": [
      "離客窮海陰，蕭辰歸思結。一隨浮雲滯，幾怨黃鵠別。",
      "妙年即沉痾，生事多所闕。劍中負明義，枕上惜玄發。",
      "之子良史才，華簪偶時哲。相思千里道，愁望飛鳥絕。",
      "歲暮冰雪寒，淮湖不可越。百年去心慮，孤影守薄劣。",
      "獨餘慕侶情，金石無休歇。"
    ]
  },
  {
    "volume": 236,
    "sequence": 91,
    "title": "登玉山諸峰，偶至悟真寺",
    "author": "錢起",
    "content": [
      "郭南雲水佳，訟簡野情發。紫芝每相引，黃綬不能絏。",
      "稍入石門幽，始知靈境絕。冥搜未寸晷，仙徑俄九折。",
      "蟠木蓋石樑，崩岩露雲穴。數峰拔昆侖，秀色與空澈。",
      "玉氣交晴虹，桂花留曙月。半岩采瑉者，一點如片雪。",
      "真賞無前程，奇觀寧暫輟。更聞東林磬，可聽不可說。",
      "興中尋覺化，寂爾諸象滅。"
    ]
  },
  {
    "volume": 236,
    "sequence": 92,
    "title": "長安客舍，贈李行父明府",
    "author": "錢起",
    "content": [
      "藏器待時少，知人自古難。遂令丹穴鳳，晚食金琅玕。",
      "誰謂兵戈際，鳴琴方一彈。理煩善用簡，濟猛能兼寬。",
      "夙夜念黎庶，寢興非宴安。洪波未靜壑，何樹不驚鸞。",
      "鳧舄傍京輦，甿心懸灌壇。高槐暗苦雨，長劍生秋寒。",
      "旅食還為客，饑年亦盡歡。親勞攜鬥水，往往救泥蟠。",
      "但恐酬明義，蹉跎芳歲闌。"
    ]
  },
  {
    "volume": 236,
    "sequence": 93,
    "title": "美楊侍禦清文見示",
    "author": "錢起",
    "content": [
      "伯牙道喪來，弦絕無人續。誰知絕唱後，更有難和曲。",
      "層峰與清流，逸勢競奔蹙。清文不出戶，仿像皆在目。",
      "霧雪看滿懷，蘭荃坐盈掬。孤光碧潭月，一片昆侖玉。",
      "初見歌陽春，韶光變枯木。再見吟白雪，便覺雲肅肅。",
      "則知造化源，方寸能展縮。斯文不易遇，清爽心豈足。",
      "願言書諸紳，可以為佩服。"
    ]
  },
  {
    "volume": 236,
    "sequence": 94,
    "title": "山居新種花藥，與道士同游賦詩",
    "author": "錢起",
    "content": [
      "自樂魚鳥性，甯求農牧資。淺深愛岩壑，疏鑿盡幽奇。",
      "雨花相助好，鶯鳴春草時。種蘭入山翠，引葛上花枝。",
      "風露拆紅紫，緣溪複映池。新泉香杜若，片石引江蘺。",
      "宛謂武陵洞，潛應造化移。杖策攜煙客，滿袖掇芳蕤。",
      "蝴蝶舞留我，仙雞閑傍籬。但令黃精熟，不慮韶光遲。",
      "笑指雲蘿徑，樵人那得知。"
    ]
  },
  {
    "volume": 236,
    "sequence": 95,
    "title": "初黃綬赴藍田縣作",
    "author": "錢起",
    "content": [
      "蟠木無匠伯，終年棄山樊。苦心非良知，安得入君門。",
      "忽忝英達顧，寧窺造化恩。螢光起腐草，雲翼騰沉鯤。",
      "片石世何用，良工心所存。一叨尉京甸，三省慚黎元。",
      "賢尹正趨府，僕夫儼歸軒。眼中縣胥色，耳裏蒼生言。",
      "居人散山水，即景真桃源。鹿聚入田徑，雞鳴隔嶺村。",
      "餐和俗久清，到邑政空論。且嘉訟庭寂，前階滿芳蓀。"
    ]
  },
  {
    "volume": 236,
    "sequence": 96,
    "title": "歸義寺題震上人壁",
    "author": "錢起",
    "content": [
      "入穀逢雨花，香綠引幽步。招提饒泉石，萬轉同一趣。",
      "向背森碧峰，淺深羅古樹。堯皇未登極，此地曾隱霧。",
      "秘讖得神謀，因高思虎踞。太陽忽臨照，物象俄光煦。",
      "梵王宮始開，長者金先布。白水入禪境，碭山通覺路。",
      "往往無心雲，猶起潛龍處。仍聞七祖後，佛子繼調禦。",
      "溪鳥投慧燈，山蟬飽甘露。不作解纓客，寧知舍筏喻。",
      "身世已悟空，歸途複何去。"
    ]
  }
]