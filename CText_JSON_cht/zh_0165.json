[
  {
    "volume": 165,
    "sequence": 1,
    "title": "發白馬",
    "author": "李白",
    "content": [
      "將軍發白馬，旌節度黃河。簫鼓聒川嶽，滄溟湧濤波。",
      "武安有振瓦，易水無寒歌。鐵騎若雪山，飲流涸滹沱。",
      "揚兵獵月窟，轉戰略朝那。倚劍登燕然，邊烽列嵯峨。",
      "蕭條萬里外，耕作五原多。一掃清大漠，包虎戢金戈。"
    ]
  },
  {
    "volume": 165,
    "sequence": 2,
    "title": "陌上桑",
    "author": "李白",
    "content": [
      "美女渭橋東，春還事蠶作。五馬如飛龍，青絲結金絡。",
      "不知誰家子，調笑來相謔。妾本秦羅敷，玉顏豔名都。",
      "綠條映素手，采桑向城隅。使君且不顧，況複論秋胡。",
      "寒螿愛碧草，鳴鳳棲青梧。托心自有處，但怪傍人愚。",
      "徒令白日暮，高駕空踟躕。"
    ]
  },
  {
    "volume": 165,
    "sequence": 3,
    "title": "枯魚過河泣",
    "author": "李白",
    "content": [
      "白龍改常服，偶被豫且制。誰使爾為魚，徒勞訴天帝。",
      "作書報鯨鯢，勿恃風濤勢。濤落歸泥沙，翻遭螻蟻噬。",
      "萬乘慎出入，柏人以為識。"
    ]
  },
  {
    "volume": 165,
    "sequence": 4,
    "title": "丁督護歌",
    "author": "李白",
    "content": [
      "雲陽上征去，兩岸饒商賈。吳牛喘月時，拖船一何苦。",
      "水濁不可飲，壺漿半成土。一唱督護歌，心摧淚如雨。",
      "萬人鑿磐石，無由達江滸。君看石芒碭，掩淚悲千古。"
    ]
  },
  {
    "volume": 165,
    "sequence": 5,
    "title": "相逢行",
    "author": "李白",
    "content": [
      "朝騎五花馬，謁帝出銀台。秀色誰家子，雲車珠箔開。",
      "金鞭遙指點，玉勒近遲回。夾轂相借問，疑從天上來。",
      "蹙入青綺門，當歌共銜杯。銜杯映歌扇，似月雲中見。",
      "相見不得親，不如不相見。相見情已深，未語可知心。",
      "胡為守空閨，孤眠愁錦衾。錦衾與羅幃，纏綿會有時。",
      "春風正澹蕩，暮雨來何遲。願因三青鳥，更報長相思。",
      "光景不待人，須臾發成絲。當年失行樂，老去徒傷悲。",
      "持此道密意，毋令曠佳期。"
    ]
  },
  {
    "volume": 165,
    "sequence": 6,
    "title": "千里思",
    "author": "李白",
    "content": [
      "李陵沒胡沙，蘇武還漢家。迢迢五原關，朔雪亂邊花。",
      "一去隔絕國，思歸但長嗟。鴻雁向西北，因書報天涯。"
    ]
  },
  {
    "volume": 165,
    "sequence": 7,
    "title": "樹中草",
    "author": "李白",
    "content": [
      "鳥銜野田草，誤入枯桑裏。客土植危根，逢春猶不死。",
      "草木雖無情，因依尚可生。如何同枝葉，各自有枯榮。"
    ]
  },
  {
    "volume": 165,
    "sequence": 8,
    "title": "君馬黃",
    "author": "李白",
    "content": [
      "君馬黃，我馬白。馬色雖不同，人心本無隔。",
      "共作遊冶盤，雙行洛陽陌。長劍既照曜，高冠何赩赫。",
      "各有千金裘，俱為五侯客。猛虎落陷阱，壯夫時屈厄。",
      "相知在急難，獨好亦何益。"
    ]
  },
  {
    "volume": 165,
    "sequence": 9,
    "title": "擬古",
    "author": "李白",
    "content": [
      "融融白玉輝，映我青蛾眉。寶鏡似空水，落花如風吹。",
      "出門望帝子，蕩漾不可期。安得黃鶴羽，一報佳人知。"
    ]
  },
  {
    "volume": 165,
    "sequence": 10,
    "title": "折楊柳",
    "author": "李白",
    "content": [
      "垂楊拂綠水，搖豔東風年。花明玉關雪，葉暖金窗煙。",
      "美人結長想，對此心淒然。攀條折春色，遠寄龍庭前。"
    ]
  },
  {
    "volume": 165,
    "sequence": 11,
    "title": "少年子",
    "author": "李白",
    "content": [
      "青雲年少子，挾彈章台左。鞍馬四邊開，突如流星過。",
      "金丸落飛鳥，夜入瓊樓臥。夷齊是何人，獨守西山餓。"
    ]
  },
  {
    "volume": 165,
    "sequence": 12,
    "title": "紫騮馬",
    "author": "李白",
    "content": [
      "紫騮行且嘶，雙翻碧玉蹄。臨流不肯渡，似惜錦障泥。",
      "白雪關山遠，黃雲海戍迷。揮鞭萬里去，安得念春閨。"
    ]
  },
  {
    "volume": 165,
    "sequence": 13,
    "title": "少年行二首",
    "author": "李白",
    "content": [
      "擊築飲美酒，劍歌易水湄。經過燕太子，結托並州兒。",
      "少年負壯氣，奮烈自有時。因擊魯勾踐，爭博勿相欺。",
      "五陵年少金市東，銀鞍白馬度春風。",
      "落花踏盡遊何處，笑入胡姬酒肆中。"
    ]
  },
  {
    "volume": 165,
    "sequence": 14,
    "title": "白鼻騧",
    "author": "李白",
    "content": [
      "銀鞍白鼻騧，綠地障泥錦。細雨春風花落時，揮鞭直就胡姬飲。"
    ]
  },
  {
    "volume": 165,
    "sequence": 15,
    "title": "豫章行",
    "author": "李白",
    "content": [
      "胡風吹代馬，北擁魯陽關。吳兵照海雪，西討何時還。",
      "半渡上遼津，黃雲慘無顏。老母與子別，呼天野草間。",
      "白馬繞旌旗，悲鳴相追攀。白楊秋月苦，早落豫章山。",
      "本為休明人，斬虜素不閑。豈惜戰鬥死，為君掃凶頑。",
      "精感石沒羽，豈雲憚險艱。樓船若鯨飛，波蕩落星灣。",
      "此曲不可奏，三軍鬢成斑。"
    ]
  },
  {
    "volume": 165,
    "sequence": 16,
    "title": "沐浴子",
    "author": "李白",
    "content": [
      "沐芳莫彈冠，浴蘭莫振衣。處世忌太潔，至人貴藏暉。",
      "滄浪有釣叟，吾與爾同歸。"
    ]
  },
  {
    "volume": 165,
    "sequence": 17,
    "title": "高句驪",
    "author": "李白",
    "content": [
      "金花折風帽，白馬小遲回。翩翩舞廣袖，似鳥海東來。"
    ]
  },
  {
    "volume": 165,
    "sequence": 18,
    "title": "舍利弗",
    "author": "李白",
    "content": [
      "金繩界寶地，珍木蔭瑤池。雲間妙音奏，天際法蠡吹。"
    ]
  },
  {
    "volume": 165,
    "sequence": 19,
    "title": "靜夜思",
    "author": "李白",
    "content": [
      "床前看月光，疑是地上霜。舉頭望山月，低頭思故鄉。"
    ]
  },
  {
    "volume": 165,
    "sequence": 20,
    "title": "淥水曲",
    "author": "李白",
    "content": [
      "淥水明秋月，南湖采白蘋。荷花嬌欲語，愁殺蕩舟人。"
    ]
  },
  {
    "volume": 165,
    "sequence": 21,
    "title": "鳳凰曲",
    "author": "李白",
    "content": [
      "嬴女吹玉簫，吟弄天上春。青鸞不獨去，更有攜手人。",
      "影滅彩雲斷，遺聲落西秦。"
    ]
  },
  {
    "volume": 165,
    "sequence": 22,
    "title": "鳳台曲",
    "author": "李白",
    "content": [
      "嘗聞秦帝女，傳得鳳凰聲。是日逢仙子，當時別有情。",
      "人吹彩簫去，天借綠雲迎。曲在身不返，空餘弄玉名。"
    ]
  },
  {
    "volume": 165,
    "sequence": 23,
    "title": "從軍行",
    "author": "李白",
    "content": [
      "從軍玉門道，逐虜金微山。笛奏梅花曲，刀開明月環。",
      "鼓聲鳴海上，兵氣擁雲間。願斬單于首，長驅靜鐵關。"
    ]
  },
  {
    "volume": 165,
    "sequence": 24,
    "title": "秋思",
    "author": "李白",
    "content": [
      "春陽如昨日，碧樹鳴黃鸝。蕪然蕙草暮，颯爾涼風吹。",
      "天秋木葉下，月冷莎雞悲。坐愁群芳歇，白露凋華滋。"
    ]
  },
  {
    "volume": 165,
    "sequence": 25,
    "title": "春思",
    "author": "李白",
    "content": [
      "燕草如碧絲，秦桑低綠枝。當君懷歸日，是妾斷腸時。",
      "春風不相識，何事入羅幃。"
    ]
  },
  {
    "volume": 165,
    "sequence": 26,
    "title": "秋思",
    "author": "李白",
    "content": [
      "燕支黃葉落，妾望自登臺。海上碧雲斷，單于秋色來。",
      "胡兵沙塞合，漢使玉關回。征客無歸日，空悲蕙草摧。"
    ]
  },
  {
    "volume": 165,
    "sequence": 27,
    "title": "子夜吳歌：春歌",
    "author": "李白",
    "content": [
      "秦地羅敷女，采桑綠水邊。素手青條上，紅妝白日鮮。",
      "蠶饑妾欲去，五馬莫留連。"
    ]
  },
  {
    "volume": 165,
    "sequence": 28,
    "title": "子夜吳歌：夏歌",
    "author": "李白",
    "content": [
      "鏡湖三百里，菡萏發荷花。五月西施采，人看隘若耶。",
      "回舟不待月，歸去越王家。"
    ]
  },
  {
    "volume": 165,
    "sequence": 29,
    "title": "子夜吳歌：秋歌",
    "author": "李白",
    "content": [
      "長安一片月，萬戶擣衣聲。秋風吹不盡，總是玉關情。",
      "何日平胡虜，良人罷遠征。"
    ]
  },
  {
    "volume": 165,
    "sequence": 30,
    "title": "子夜吳歌：冬歌",
    "author": "李白",
    "content": [
      "明朝驛使發，一夜絮征袍。素手抽針冷，那堪把剪刀。",
      "裁縫寄遠道，幾日到臨洮。"
    ]
  },
  {
    "volume": 165,
    "sequence": 31,
    "title": "對酒行",
    "author": "李白",
    "content": [
      "松子棲金華，安期入蓬海。此人古之仙，羽化竟何在。",
      "浮生速流電，倏忽變光彩。天地無凋換，容顏有遷改。",
      "對酒不肯飲，含情欲誰待。"
    ]
  },
  {
    "volume": 165,
    "sequence": 32,
    "title": "估客行",
    "author": "李白",
    "content": [
      "海客乘天風，將船遠行役。譬如雲中鳥，一去無蹤跡。"
    ]
  },
  {
    "volume": 165,
    "sequence": 33,
    "title": "擣衣篇",
    "author": "李白",
    "content": [
      "閨裏佳人年十餘，顰蛾對影恨離居。忽逢江上春歸燕，銜得雲中尺素書。玉手開緘長歎息，狂夫猶戍交河北。",
      "萬里交河水北流，願為雙燕泛中洲。君邊雲擁青絲騎，妾處苔生紅粉樓。樓上春風日將歇，誰能攬鏡看愁發。",
      "曉吹員管隨落花，夜搗戎衣向明月。明月高高刻漏長，真珠簾箔掩蘭堂。橫垂寶幄同心結，半拂瓊筵蘇合香。",
      "瓊筵寶幄連枝錦，燈燭熒熒照孤寢。有便憑將金剪刀，為君留下相思枕。摘盡庭蘭不見君，紅巾拭淚生氤氳，明年若更征邊塞，願作陽臺一段雲。"
    ]
  },
  {
    "volume": 165,
    "sequence": 34,
    "title": "少年行",
    "author": "李白",
    "content": [
      "君不見淮南少年游俠客，白日球獵夜擁擲。",
      "呼盧百萬終不惜，報仇千里如咫尺。少年遊俠好經過，渾身裝束皆綺羅。蕙蘭相隨喧妓女，風光去處滿笙歌。",
      "驕矜自言不可有，俠士堂中養來久。好鞍好馬乞與人，十千五千旋沽酒。赤心用盡為知己，黃金不惜栽桃李。",
      "桃李栽來幾度春，一回花落一回新。府縣盡為門下客，王侯皆是平交人。男兒百年且樂命，何須徇書受貧病。",
      "男兒百年且榮身，何須徇節甘風塵。衣冠半是征戰士，窮儒浪作林泉民。遮莫枝根長百丈，不如當代多還往。",
      "遮莫姻親連帝城，不如當身自簪纓。看取富貴眼前者，何用悠悠身後名。"
    ]
  },
  {
    "volume": 165,
    "sequence": 35,
    "title": "長歌行",
    "author": "李白",
    "content": [
      "桃李待日開，榮華照當年。東風動百物，草木盡欲言。",
      "枯枝無醜葉，涸水吐清泉。大力運天地，羲和無停鞭。",
      "功名不早著，竹帛將何宣。桃李務青春，誰能貫白日。",
      "富貴與神仙，蹉跎成兩失。金石猶銷鑠，風霜無久質。",
      "畏落日月後，強歡歌與酒。秋霜不惜人，倏忽侵蒲柳。"
    ]
  },
  {
    "volume": 165,
    "sequence": 36,
    "title": "長相思",
    "author": "李白",
    "content": [
      "日色已盡花含煙，月明欲素愁不眠。趙瑟初停鳳凰柱，蜀琴欲奏鴛鴦弦。此曲有意無人傳，願隨春風寄燕然，憶君迢迢隔青天。昔日橫波目，今成流淚泉。",
      "不信妾腸斷，歸來看取明鏡前。",
      "美人在時花滿堂，美人去後空餘床。床中繡被卷不寢，至今三載猶聞香。香亦竟不滅，人亦竟不來。",
      "相思黃葉落，白露點青苔。"
    ]
  },
  {
    "volume": 165,
    "sequence": 37,
    "title": "猛虎行",
    "author": "李白",
    "content": [
      "朝作猛虎行，暮作猛虎吟。腸斷非關隴頭水，淚下不為雍門琴。旌旗繽紛兩河道，戰鼓驚山欲顛倒。",
      "秦人半作燕地囚，胡馬翻銜洛陽草。一輸一失關下兵，朝降夕叛幽薊城。巨鼇未斬海水動，魚龍奔走安得寧。",
      "頗似楚漢時，翻覆無定止，朝過博浪沙，暮入淮陰市。",
      "張良未遇韓信貧，劉項存亡在兩臣。暫到下邳受兵略，來投漂母作主人。賢哲棲棲古如此，今時亦棄青雲士。",
      "有策不敢犯龍鱗，竄身南國避胡塵。寶書玉劍掛高閣，金鞍駿馬散故人。昨日方為宣城客，掣鈴交通二千石。",
      "有時六博快壯心，繞床三匝呼一擲。楚人每道張旭奇，心藏風雲世莫知。三吳邦伯皆顧盼，四海雄俠兩追隨。",
      "蕭曹曾作沛中吏，攀龍附鳳當有時。溧陽酒樓三月春，楊花茫茫愁殺人。胡雛綠眼吹玉笛，吳歌白紵飛梁塵。",
      "丈夫相見且為樂，槌牛撾鼓會眾賓。我從此去釣東海，得魚笑寄情相親。"
    ]
  },
  {
    "volume": 165,
    "sequence": 38,
    "title": "去婦詞",
    "author": "李白",
    "content": [
      "古來有棄婦，棄婦有歸處。今日妾辭君，辭君遣何去。",
      "本家零落盡，慟哭來時路。憶昔未嫁君，聞君卻周旋。",
      "綺羅錦繡段，有贈黃金千。十五許嫁君，二十移所天。",
      "自從結髮日未幾，離君緬山川。家家盡歡喜，孤妾長自憐。幽閨多怨思，盛色無十年。相思若迴圈，枕席生流泉。流泉咽不掃，獨夢關山道。及此見君歸，君歸妾已老。物情惡衰賤，新寵方妍好。掩淚出故房，傷心劇秋草。自妾為君妻，君東妾在西。羅幃到曉恨，玉貌一生啼。自從離別久，不覺塵埃厚。嘗嫌玳瑁孤，猶羨鴛鴦偶。歲華逐霜霰，賤妾何能久。寒沼落芙蓉，秋風散楊柳。以比憔悴顏，空持舊物還。餘生欲何寄，誰肯相牽攀。君恩既斷絕，相見何年月。悔傾連理杯，虛作同心結。女蘿附青松，貴欲相依投。浮萍失綠水，教作若為流。不歎君棄妾，自歎妾緣業。憶昔初嫁君，小姑才倚床。今日妾辭君，小姑如妾長。回頭語小姑，莫嫁如兄夫。"
    ]
  }
]