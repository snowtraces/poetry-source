[
  {
    "volume": 637,
    "sequence": 1,
    "title": "华清词",
    "author": "顾云",
    "content": [
      "祥云皓鹤盘碧空，乔松稍稍韵微风。",
      "绛节影来，朱幡响丁东，相公清斋朝蕊宫。",
      "太上符箓龙蛇踪，散花天女侍香童。",
      "隔烟遥望见云水，弹璈吹凤清珑珑。",
      "丹砂黄金世可度，愿启一言告仙翁。",
      "道门弟子山中客，长向山中礼空碧。",
      "九色真龙上汉时，愿把霓幢引烟策。"
    ]
  },
  {
    "volume": 637,
    "sequence": 2,
    "title": "天威行",
    "author": "顾云",
    "content": [
      "蛮岭高，蛮海阔，去舸回艘投此歇。",
      "一夜舟人得梦间，草草相呼一时发。",
      "飓风忽起云颠狂，波涛摆掣鱼龙僵。",
      "海神怕急上岸走，山燕股栗入石藏。",
      "金蛇飞状霍闪过，白日倒挂银绳长。",
      "轰轰砢砢雷车转，霹雳一声天地战。",
      "风定云开始望看，万里青山分两片。",
      "车遥遥，马阗阗，平如砥，直如弦。",
      "云南八国万部落，皆知此路来朝天。",
      "耿恭拜出井底水，广利刺开山上泉。",
      "若论终古济物意，二将之功皆小焉。"
    ]
  },
  {
    "volume": 637,
    "sequence": 3,
    "title": "筑城篇",
    "author": "顾云",
    "content": [
      "三十六里西川地，围绕城郭峨天横。",
      "一家人率一口甓，版筑才兴城已成。",
      "役夫登登无倦色，馔饱觞酣方暂息。",
      "不假神龟出指踪，尽凭心匠为筹画。",
      "画阁团团真铁瓮，堵阔巉岩齐石壁。",
      "风吹四面旌旗动，火焰相烧满天赤。",
      "散花楼晚挂残虹，濯锦秋江澄倒碧。",
      "西川父老贺子孙，从兹始是中华人。"
    ]
  },
  {
    "volume": 637,
    "sequence": 4,
    "title": "苏君厅观韩干马障歌",
    "author": "顾云",
    "content": [
      "杜甫歌诗吟不足，可怜曹霸丹青曲。",
      "直言弟子韩干马，画马无骨但有肉。",
      "今日披图见笔迹，始知甫也真凡目。",
      "秦王学士居武功，六印名家声价雄。",
      "乃孙屈迹宁百里，好奇学古有祖风。",
      "竹厅斜日弈棋散，延我直入书斋中。",
      "屹然六幅古屏上，欻见胡人牵入天厩之神龙。",
      "麟鬐凤臆真相似，秋竹惨惨披两耳。",
      "轻匀杏蕊糁皮毛，细捻银丝插鬃尾。",
      "思量动步应千里，谁见初离渥洼水？",
      "眼前只欠燕雪飞，蹄下如闻朔风起。",
      "朱崖谪掾从亡殁，更有何人鉴奇物。",
      "当时若遇燕昭王，肯把千金买枯骨。"
    ]
  },
  {
    "volume": 637,
    "sequence": 5,
    "title": "苔歌",
    "author": "顾云",
    "content": [
      "槛前溪夺秋空色，百丈潭心数砂砾。",
      "松筠条条长碧苔，苔色碧于溪水碧。",
      "波回梳开孔雀尾，根细贴著盘陀石。",
      "拨浪轻拈出少时，一髻浓烟三四尺。",
      "山光日华乱相射，静缕蓝鬐匀襞积。",
      "试把临流抖擞看，琉璃珠子泪双滴。",
      "如看玉女洗头处，解破云鬟收未得。",
      "即是仙宫欲制六铢衣，染丝未倩鲛人织。",
      "采之不敢盈筐箧，苦怕龙神河伯惜。",
      "琼苏玉盐烂漫煮，咽入丹田续灵液。",
      "会待功成插翅飞，蓬莱顶上寻仙客。"
    ]
  },
  {
    "volume": 637,
    "sequence": 6,
    "title": "池阳醉歌赠匡庐处士姚岩杰",
    "author": "顾云",
    "content": [
      "九华太守行春罢，高绛红筵压花榭。",
      "四面繁英拂槛开，帖雪团霞坠枝亚。",
      "空中焰若烧蓝天，万里滑静无纤烟。",
      "弦索紧快管声脆，急曲碎拍声相连。",
      "主人怜才多倾兴，许客酣歌露真性。",
      "春酎香浓枝盏黏，一醉有时三日病。",
      "鼋潭鳞粉解不去，鸦岭蕊花浇不醒。",
      "肺枯似著炉鞲煽，脑热如遭锤凿钉。",
      "蒙溪先生梁公孙，忽然示我十轴文。",
      "展开一卷读一首，四顾特地无涯垠。",
      "又开一轴读一帙，酒病豁若风驱云。",
      "文锋斡破造化窟，心刃掘出兴亡根。",
      "经疾史恙万片恨，墨炙笔针如有神。",
      "呵叱潘陆鄙琐屑，提挈扬孟归孔门。",
      "时时说及开元理，家风飒飒吹人耳。",
      "吴兢纂出升平源，十事分明铺在纸。",
      "裔孙才业今如此，谁人为奏明天子？",
      "銮驾何当猎左冯，神鹰一掷望千里。",
      "戏操狂翰涴蛮笺，傍人莫笑我率然。"
    ]
  },
  {
    "volume": 637,
    "sequence": 7,
    "title": "咏柳二首",
    "author": "顾云",
    "content": [
      "带露含烟处处垂，绽黄摇绿嫩参差。",
      "长堤未见风飘絮，广陌初怜日映丝。",
      "斜傍画筵偷舞态，低临妆阁学愁眉。",
      "离亭不放到春暮，折尽拂檐千万枝。",
      "闲花野草总争新，眉皱丝干独不匀。",
      "乞取东风残气力，莫教虚度一年春。"
    ]
  }
]