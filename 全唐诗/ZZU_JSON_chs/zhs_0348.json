[
  {
    "volume": 348,
    "sequence": 1,
    "title": "公子行",
    "author": "陈羽",
    "content": [
      "金羁白面郎，何处蹋青来。",
      "马娇郎半醉，躞蹀望楼台。",
      "似见楼上人，玲珑窗户开。",
      "隔花闻一笑，落日不知回。"
    ]
  },
  {
    "volume": 348,
    "sequence": 2,
    "title": "古意",
    "author": "陈羽",
    "content": [
      "十三学绣罗衣裳，自怜红袖闻馨香。",
      "人言此是嫁时服，含笑不刺双鸳鸯。",
      "郎年十九髭未生，拜官天下闻郎名。",
      "车马骈阗贺门馆，自然不失为公卿。",
      "是时妾家犹未贫，兄弟出入双车轮。",
      "繁华全盛两相敌，与郎年少为婚姻。",
      "郎家居近御沟水，豪门客尽蹑珠履。",
      "雕盘酒器常不干，晓入中厨妾先起。",
      "姑嫜严肃有规矩，小姑娇憨意难取。",
      "朝参暮拜白玉堂，绣衣著尽黄金缕。",
      "妾貌渐衰郎渐薄，时时强笑意索寞。",
      "知郎本来无岁寒，几回掩泪看花落。",
      "妾年四十丝满头，郎年五十封公侯。",
      "男儿全盛日忘旧，银床羽帐空飕飗。",
      "庭花红遍蝴蝶飞，看郎佩玉下朝时。",
      "归来略略不相顾，却令侍婢生光辉。",
      "郎恨妇人易衰老，妾亦恨深不忍道。",
      "看郎强健能几时，年过六十还枯槁。"
    ]
  },
  {
    "volume": 348,
    "sequence": 3,
    "title": "长相思",
    "author": "陈羽",
    "content": [
      "相思长相思，相思无限极。",
      "相思苦相思，相思损容色。",
      "容色真可惜，相思不可彻。",
      "日日长相思，相思肠断绝。",
      "肠断绝，泪还续，闲人莫作相思曲。"
    ]
  },
  {
    "volume": 348,
    "sequence": 4,
    "title": "送戴端公赴容州",
    "author": "陈羽",
    "content": [
      "分命诸侯重，葳蕤绣服香。",
      "八蛮治险阻，千骑蹋繁霜。",
      "山断旌旗出，天晴剑珮光。",
      "还将小戴礼，远出化南方。"
    ]
  },
  {
    "volume": 348,
    "sequence": 5,
    "title": "送殷华之洪州",
    "author": "陈羽",
    "content": [
      "离堂悲楚调，君奏豫章行。",
      "愁处雪花白，梦中江水清。",
      "扣船歌月色，避浪宿猿声。",
      "还作经年别，相思湖草生。"
    ]
  },
  {
    "volume": 348,
    "sequence": 6,
    "title": "春日晴原野望",
    "author": "陈羽",
    "content": [
      "东风吹暖气，消散入晴天。",
      "渐变池塘色，欲生杨柳烟。",
      "蒙茸花向月，潦倒客经年。",
      "乡思应愁望，江湖春水连。"
    ]
  },
  {
    "volume": 348,
    "sequence": 7,
    "title": "湘妃怨",
    "author": "陈羽",
    "content": [
      "舜欲省蛮陬，南巡非逸游。",
      "九山沉白日，二女泣沧洲。",
      "目极楚云断，恨连湘水流。",
      "至今闻鼓瑟，咽绝不胜愁。"
    ]
  },
  {
    "volume": 348,
    "sequence": 8,
    "title": "冬晚送友人使西蕃",
    "author": "陈羽",
    "content": [
      "驿使向天西，巡羌复入氐。",
      "玉关晴有雪，砂碛雨无泥。",
      "落泪军中笛，惊眠塞上鸡。",
      "逢春乡思苦，万里草萋萋。"
    ]
  },
  {
    "volume": 348,
    "sequence": 9,
    "title": "春园即事",
    "author": "陈羽",
    "content": [
      "水隔群物远，夜深风起频。",
      "霜中千树橘，月下五湖人。",
      "听鹤忽忘寝，见山如得邻。",
      "明年还到此，共看洞庭春。"
    ]
  },
  {
    "volume": 348,
    "sequence": 10,
    "title": "送友人及第归江东",
    "author": "陈羽",
    "content": [
      "五陵春色泛花枝，心醉花前远别离。",
      "落羽耻为关右客，成名空羡里中儿。",
      "都门雨歇愁分处，山店灯残梦到时。",
      "家住洞庭多钓伴，因来相贺话相思。"
    ]
  },
  {
    "volume": 348,
    "sequence": 11,
    "title": "梓州与温商夜别（一作夜别温商梓州）",
    "author": "陈羽",
    "content": [
      "凤凰城里花时别，玄武江边月下逢。",
      "客舍莫辞先买酒，相门曾忝共登龙。",
      "迎风骚屑千家竹，隔水悠扬午夜钟。",
      "明日又行西蜀路，不堪天际远山重。"
    ]
  },
  {
    "volume": 348,
    "sequence": 12,
    "title": "长安卧病秋夜言怀",
    "author": "陈羽",
    "content": [
      "九重门锁禁城秋，月过南宫渐映楼。",
      "紫陌夜深槐露滴，碧空云尽火星流。",
      "风清刻漏传三殿，甲第歌钟乐五侯。",
      "楚客病来乡思苦，寂寥灯下不胜愁。"
    ]
  },
  {
    "volume": 348,
    "sequence": 13,
    "title": "喜雪上窦相公（一作朱湾诗）",
    "author": "陈羽",
    "content": [
      "千门万户雪花浮，点点无声落瓦沟。",
      "全似玉尘销更积，半成冰水结还流。",
      "光添曙色连天远，轻逐春风绕玉楼。",
      "平地已沾盈尺润，年丰须荷富人侯。"
    ]
  },
  {
    "volume": 348,
    "sequence": 14,
    "title": "宴杨驸马山亭（一作朱湾诗）",
    "author": "陈羽",
    "content": [
      "垂杨拂岸草茸茸，绣户窗前花影重。",
      "鲙下玉盘红缕细，酒开金瓮绿醅醲。",
      "中朝驸马何平叔，南国词人陆士龙。",
      "落日泛舟同醉处，回潭百丈映千峰。"
    ]
  },
  {
    "volume": 348,
    "sequence": 15,
    "title": "西蜀送许中庸归秦赴举",
    "author": "陈羽",
    "content": [
      "春色华阳国，秦人此别离。",
      "驿楼横水影，乡路入花枝。",
      "日暖莺飞好，山晴马去迟。",
      "剑门当石隘，栈阁入云危。",
      "独鹤心千里，贫交酒一卮。",
      "桂条攀偃蹇，兰叶藉参差。",
      "旅梦惊蝴蝶，残芳怨子规。",
      "碧霄今夜月，惆怅上峨嵋。"
    ]
  },
  {
    "volume": 348,
    "sequence": 16,
    "title": "小苑春望宫池柳色（一作御沟新柳）",
    "author": "陈羽",
    "content": [
      "宛宛如丝柳，含黄一望新。",
      "未成沟上暗，且向日边春。",
      "袅娜方遮水，低迷欲醉人。",
      "托空芳郁郁，逐溜影鳞鳞。",
      "弄水滋宵露，垂枝染夕尘。",
      "夹堤连太液，还似映天津。"
    ]
  },
  {
    "volume": 348,
    "sequence": 17,
    "title": "中秋夜临镜湖望月",
    "author": "陈羽",
    "content": [
      "镜里秋宵望，湖平月彩深。",
      "圆光珠入浦，浮照鹊惊林。",
      "澹动光还碎，婵娟影不沉。",
      "远时生岸曲，空处落波心。",
      "迥彻轮初满，孤明魄未侵。",
      "桂枝如可折，何惜夜登临。"
    ]
  },
  {
    "volume": 348,
    "sequence": 18,
    "title": "江上愁思二首",
    "author": "陈羽",
    "content": [
      "江上翁开门，开门向衰草。",
      "只知愁子孙，不觉生涯老。",
      "江上草茎枯，茎枯叶复焦。",
      "那堪芳意尽，夜夜没寒潮。"
    ]
  },
  {
    "volume": 348,
    "sequence": 19,
    "title": "梁城老人怨（一作司空曙诗）",
    "author": "陈羽",
    "content": [
      "朝为耕种人，暮作刀枪鬼。",
      "相看父子血，共染城濠水。"
    ]
  },
  {
    "volume": 348,
    "sequence": 20,
    "title": "送灵一上人",
    "author": "陈羽",
    "content": [
      "十年劳远别，一笑喜相逢。",
      "又上青山去，青山千万重。"
    ]
  },
  {
    "volume": 348,
    "sequence": 21,
    "title": "经夫差庙",
    "author": "陈羽",
    "content": [
      "姑苏城畔千年木，刻作夫差庙里神。",
      "冠盖寂寥尘满室，不知箫鼓乐何人。"
    ]
  },
  {
    "volume": 348,
    "sequence": 22,
    "title": "九月十日即事",
    "author": "陈羽",
    "content": [
      "汉江天外东流去，巴塞连山万里秋。",
      "节过重阳人病起，一枝残菊不胜愁。"
    ]
  },
  {
    "volume": 348,
    "sequence": 23,
    "title": "夏日宴九华池赠主人",
    "author": "陈羽",
    "content": [
      "池上凉台五月凉，百花开尽水芝香。",
      "黄金买酒邀诗客，醉倒檐前青玉床。"
    ]
  },
  {
    "volume": 348,
    "sequence": 24,
    "title": "长安早春言志",
    "author": "陈羽",
    "content": [
      "九衢日暖树苍苍，万里吴人忆水乡。",
      "汉主未曾亲羽猎，不知将底谏君王。"
    ]
  },
  {
    "volume": 348,
    "sequence": 25,
    "title": "读苏属国传",
    "author": "陈羽",
    "content": [
      "天山西北居延海，沙塞重重不见春。",
      "肠断帝乡遥望日，节旄零落汉家臣。"
    ]
  },
  {
    "volume": 348,
    "sequence": 26,
    "title": "吴城览古",
    "author": "陈羽",
    "content": [
      "吴王旧国水烟空，香径无人兰叶红。",
      "春色似怜歌舞地，年年先发馆娃宫。"
    ]
  },
  {
    "volume": 348,
    "sequence": 27,
    "title": "犍为城下夜泊闻夷歌",
    "author": "陈羽",
    "content": [
      "犍为城下牂牁路，空冢滩西贾客舟。",
      "此夜可怜江上月，夷歌铜鼓不胜愁。"
    ]
  },
  {
    "volume": 348,
    "sequence": 28,
    "title": "和王中丞使君春日过高评事幽居",
    "author": "陈羽",
    "content": [
      "风光满路旗幡出，林下高人待使君。",
      "笑藉紫兰相向醉，野花千树落纷纷。"
    ]
  },
  {
    "volume": 348,
    "sequence": 29,
    "title": "和王中丞中和日",
    "author": "陈羽",
    "content": [
      "节应中和天地晴，繁弦叠鼓动高城。",
      "汉家分刺诸侯贵，一曲阳春江水清。"
    ]
  },
  {
    "volume": 348,
    "sequence": 30,
    "title": "同韦中丞花下夜饮赠歌人",
    "author": "陈羽",
    "content": [
      "银烛煌煌半醉人，娇歌宛转动朱唇。",
      "繁花落尽春风里，绣被郎官不负春。"
    ]
  },
  {
    "volume": 348,
    "sequence": 31,
    "title": "若耶溪逢陆澧",
    "author": "陈羽",
    "content": [
      "溪上春晴聊看竹，谁言驿使此相逢。",
      "担簦蹑屐仍多病，笑杀云间陆士龙。"
    ]
  },
  {
    "volume": 348,
    "sequence": 32,
    "title": "夜泊荆溪",
    "author": "陈羽",
    "content": [
      "小雪已晴芦叶暗，长波乍急鹤声嘶。",
      "孤舟一夜宿流水，眼看山头月落溪。"
    ]
  },
  {
    "volume": 348,
    "sequence": 33,
    "title": "南山别僧",
    "author": "陈羽",
    "content": [
      "惆怅人间多别离，梅花满眼独行时。",
      "无家度日多为客，欲共山僧何处期。"
    ]
  },
  {
    "volume": 348,
    "sequence": 34,
    "title": "戏题山居二首",
    "author": "陈羽",
    "content": [
      "云盖秋松幽洞近，水穿危石乱山深。",
      "门前自有千竿竹，免向人家看竹林。",
      "虽有柴门长不关，片云高木共身闲。",
      "犹嫌住久人知处，见欲移居更上山。"
    ]
  },
  {
    "volume": 348,
    "sequence": 35,
    "title": "山中秋夜喜周士闲见过",
    "author": "陈羽",
    "content": [
      "青山高处上不易，白云深处行亦难。",
      "留君不宿对秋月，莫厌山空泉石寒。"
    ]
  },
  {
    "volume": 348,
    "sequence": 36,
    "title": "过栎阳山谿",
    "author": "陈羽",
    "content": [
      "众草穿沙芳色齐，蹋莎行草过春溪。",
      "闲云相引上山去，人到山头云却低。"
    ]
  },
  {
    "volume": 348,
    "sequence": 37,
    "title": "姑苏台怀古",
    "author": "陈羽",
    "content": [
      "忆昔吴王争霸日，歌钟满地上高台。",
      "三千宫女看花处，人尽台崩花自开。"
    ]
  },
  {
    "volume": 348,
    "sequence": 38,
    "title": "将归旧山留别",
    "author": "陈羽",
    "content": [
      "相共游梁今独还，异乡摇落忆空山。",
      "信陵死后无公子，徒向夷门学抱关。"
    ]
  },
  {
    "volume": 348,
    "sequence": 39,
    "title": "游洞灵观",
    "author": "陈羽",
    "content": [
      "初访西城礼少君，独行深入洞天云。",
      "风吹青桂寒花落，香绕仙坛处处闻。"
    ]
  },
  {
    "volume": 348,
    "sequence": 40,
    "title": "旅次沔阳，闻克复，而用师者穷兵黩武，因书简之",
    "author": "陈羽",
    "content": [
      "江上烟消汉水清，王师大破绿林兵。",
      "干戈用尽人成血，韩信空传壮士名。"
    ]
  },
  {
    "volume": 348,
    "sequence": 41,
    "title": "湘君祠（一作湘妃怨）",
    "author": "陈羽",
    "content": [
      "二妃怨处云沉沉，二妃哭处湘水深。",
      "商人酒滴庙前草，萧索风生斑竹林。"
    ]
  },
  {
    "volume": 348,
    "sequence": 42,
    "title": "送辛吉甫常州觐省",
    "author": "陈羽",
    "content": [
      "西去兰陵家不远，到家还及采兰时。",
      "新年送客我为客，惆怅门前黄柳丝。"
    ]
  },
  {
    "volume": 348,
    "sequence": 43,
    "title": "题舞花山大师遗居",
    "author": "陈羽",
    "content": [
      "西过流沙归路长，一生遗迹在东方。",
      "空堂寂寞闭灯影，风动四山松柏香。"
    ]
  },
  {
    "volume": 348,
    "sequence": 44,
    "title": "广陵秋夜对月即事",
    "author": "陈羽",
    "content": [
      "霜落寒空月上楼，月中歌吹满扬州。",
      "相看醉舞倡楼月，不觉隋家陵树秋。"
    ]
  },
  {
    "volume": 348,
    "sequence": 45,
    "title": "早秋浐水送人归越",
    "author": "陈羽",
    "content": [
      "凉叶萧萧生远风，晓鸦飞度望春宫。",
      "越人归去一摇首，肠断马嘶秋水东。"
    ]
  },
  {
    "volume": 348,
    "sequence": 46,
    "title": "小江驿送陆侍御归湖上山",
    "author": "陈羽",
    "content": [
      "鹤唳天边秋水空，荻花芦叶起西风。",
      "今夜渡江何处宿，会稽山在月明中。"
    ]
  },
  {
    "volume": 348,
    "sequence": 47,
    "title": "送李德舆归穿石洞山居",
    "author": "陈羽",
    "content": [
      "乌巾年少归何处，一片彩霞仙洞中。",
      "惆怅别时花似雪，行人不肯醉春风。"
    ]
  },
  {
    "volume": 348,
    "sequence": 48,
    "title": "酬幽居闲上人喜及第后见赠",
    "author": "陈羽",
    "content": [
      "九霄心在劳相问，四十年间岂足惊。",
      "风动自然云出岫，高僧不用笑浮生。"
    ]
  },
  {
    "volume": 348,
    "sequence": 49,
    "title": "洛下赠彻公",
    "author": "陈羽",
    "content": [
      "天竺沙门洛下逢，请为同社笑相容。",
      "支颐忽望碧云里，心爱嵩山第几重。"
    ]
  },
  {
    "volume": 348,
    "sequence": 50,
    "title": "观朱舍人归葬吴中",
    "author": "陈羽",
    "content": [
      "翩翩绛旐寒流上，行引东归万里魂。",
      "几处州人临水哭，共看遗草有王言。"
    ]
  },
  {
    "volume": 348,
    "sequence": 51,
    "title": "题清镜寺留别",
    "author": "陈羽",
    "content": [
      "路入千山愁自知，雪花撩乱压松枝。",
      "世人并道离别苦，谁信山僧轻别离。"
    ]
  },
  {
    "volume": 348,
    "sequence": 52,
    "title": "从军行",
    "author": "陈羽",
    "content": [
      "海畔风吹冻泥裂，枯桐叶落枝梢折。",
      "横笛闻声不见人，红旗直上天山雪。"
    ]
  },
  {
    "volume": 348,
    "sequence": 53,
    "title": "宿淮阴作",
    "author": "陈羽",
    "content": [
      "秋灯点点淮阴市，楚客联樯宿淮水。",
      "夜深风起鱼鳖腥，韩信祠堂明月里。"
    ]
  },
  {
    "volume": 348,
    "sequence": 54,
    "title": "春日南山行",
    "author": "陈羽",
    "content": [
      "处处看山不可行，野花相向笑无成。",
      "长嫌为客过州县，渐被时人识姓名。"
    ]
  },
  {
    "volume": 348,
    "sequence": 55,
    "title": "步虚词二首",
    "author": "陈羽",
    "content": [
      "汉武清斋读鼎书，太官扶上画云车。",
      "坛上月明宫殿闭，仰看星斗礼空虚。",
      "楼殿层层阿母家，昆仑山顶驻红霞。",
      "笙歌出见穆天子，相引笑看琪树花。"
    ]
  },
  {
    "volume": 348,
    "sequence": 56,
    "title": "襄阳过孟浩然旧居",
    "author": "陈羽",
    "content": [
      "襄阳城郭春风起，汉水东流去不还。",
      "孟子死来江树老，烟霞犹在鹿门山。"
    ]
  },
  {
    "volume": 348,
    "sequence": 57,
    "title": "送友人游嵩山",
    "author": "陈羽",
    "content": [
      "嵩山归路绕天坛，雪影松声满谷寒。",
      "君见九龙潭上月，莫辞清夜访袁安。"
    ]
  },
  {
    "volume": 348,
    "sequence": 58,
    "title": "伏翼西洞送夏方庆",
    "author": "陈羽",
    "content": [
      "洞里春晴花正开，看花出洞几时回。",
      "殷勤好去武陵客，莫引世人相逐来。"
    ]
  },
  {
    "volume": 348,
    "sequence": 59,
    "title": "赠人",
    "author": "陈羽",
    "content": [
      "或棹孤舟或杖藜，寻常适意钓长溪。",
      "草堂竹径在何处，落日孤烟寒渚西。"
    ]
  },
  {
    "volume": 348,
    "sequence": 60,
    "title": "句",
    "author": "陈羽",
    "content": [
      "稚子新能编笋笠，山妻旧解补荷衣。",
      "秋山隔岸清猿叫，湖水当门白鸟飞。"
    ]
  }
]