[
  {
    "volume": 424,
    "sequence": 1,
    "title": "贺雨",
    "author": "白居易",
    "content": [
      "皇帝嗣宝历，元和三年冬。",
      "自冬及春暮，不雨旱爞爞。",
      "上心念下民，惧岁成灾凶。",
      "遂下罪己诏，殷勤告万邦。",
      "帝曰予一人，继天承祖宗。",
      "忧勤不遑宁，夙夜心忡忡。",
      "元年诛刘辟，一举靖巴邛。",
      "二年戮李锜，不战安江东。",
      "顾惟眇眇德，遽有巍巍功。",
      "或者天降沴，无乃儆予躬。",
      "上思答天戒，下思致时邕。",
      "莫如率其身，慈和与俭恭。",
      "乃命罢进献，乃命赈饥穷。",
      "宥死降五刑，责己宽三农。",
      "宫女出宣徽，厩马减飞龙。",
      "庶政靡不举，皆出自宸衷。",
      "奔腾道路人，伛偻田野翁。",
      "欢呼相告报，感泣涕沾胸。",
      "顺人人心悦，先天天意从。",
      "诏下才七日，和气生冲融。",
      "凝为油油云，散作习习风。",
      "昼夜三日雨，凄凄复濛濛。",
      "万心春熙熙，百谷青芃芃。",
      "人变愁为喜，岁易俭为丰。",
      "乃知王者心，忧乐与众同。",
      "皇天与后土，所感无不通。",
      "冠珮何锵锵，将相及王公。",
      "蹈舞呼万岁，列贺明庭中。",
      "小臣诚愚陋，职忝金銮宫。",
      "稽首再三拜，一言献天聪。",
      "君以明为圣，臣以直为忠。",
      "敢贺有其始，亦愿有其终。"
    ]
  },
  {
    "volume": 424,
    "sequence": 2,
    "title": "读张籍古乐府",
    "author": "白居易",
    "content": [
      "张君何为者，业文三十春。",
      "尤工乐府诗，举代少其伦。",
      "为诗意如何，六义互铺陈。",
      "风雅比兴外，未尝著空文。",
      "读君学仙诗，可讽放佚君。",
      "读君董公诗，可诲贪暴臣。",
      "读君商女诗，可感悍妇仁。",
      "读君勤齐诗，可劝薄夫敦。",
      "上可裨教化，舒之济万民。",
      "下可理情性，卷之善一身。",
      "始从青衿岁，迨此白发新。",
      "日夜秉笔吟，心苦力亦勤。",
      "时无采诗官，委弃如泥尘。",
      "恐君百岁后，灭没人不闻。",
      "愿藏中秘书，百代不湮沦。",
      "愿播内乐府，时得闻至尊。",
      "言者志之苗，行者文之根。",
      "所以读君诗，亦知君为人。",
      "如何欲五十，官小身贱贫。",
      "病眼街西住，无人行到门。"
    ]
  },
  {
    "volume": 424,
    "sequence": 3,
    "title": "哭孔戡",
    "author": "白居易",
    "content": [
      "洛阳谁不死，戡死闻长安。",
      "我是知戡者，闻之涕泫然。",
      "戡佐山东军，非义不可干。",
      "拂衣向西来，其道直如弦。",
      "从事得如此，人人以为难。",
      "人言明明代，合置在朝端。",
      "或望居谏司，有事戡必言。",
      "或望居宪府，有邪戡必弹。",
      "惜哉两不谐，没齿为闲官。",
      "竟不得一日，謇謇立君前。",
      "形骸随众人，敛葬北邙山。",
      "平生刚肠内，直气归其间。",
      "贤者为生民，生死悬在天。",
      "谓天不爱人，胡为生其贤。",
      "谓天果爱民，胡为夺其年。",
      "茫茫元化中，谁执如此权。"
    ]
  },
  {
    "volume": 424,
    "sequence": 4,
    "title": "凶宅",
    "author": "白居易",
    "content": [
      "长安多大宅，列在街西东。",
      "往往朱门内，房廊相对空。",
      "枭鸣松桂树，狐藏兰菊丛。",
      "苍苔黄叶地，日暮多旋风。",
      "前主为将相，得罪窜巴庸。",
      "后主为公卿，寝疾殁其中。",
      "连延四五主，殃祸继相锺。",
      "自从十年来，不利主人翁。",
      "风雨坏檐隙，蛇鼠穿墙墉。",
      "人疑不敢买，日毁土木功。",
      "嗟嗟俗人心，甚矣其愚蒙。",
      "但恐灾将至，不思祸所从。",
      "我今题此诗，欲悟迷者胸。",
      "凡为大官人，年禄多高崇。",
      "权重持难久，位高势易穷。",
      "骄者物之盈，老者数之终。",
      "四者如寇盗，日夜来相攻。",
      "假使居吉土，孰能保其躬。",
      "因小以明大，借家可喻邦。",
      "周秦宅殽函，其宅非不同。",
      "一兴八百年，一死望夷宫。",
      "寄语家与国，人凶非宅凶。"
    ]
  },
  {
    "volume": 424,
    "sequence": 5,
    "title": "梦仙",
    "author": "白居易",
    "content": [
      "人有梦仙者，梦身升上清。",
      "坐乘一白鹤，前引双红旌。",
      "羽衣忽飘飘，玉鸾俄铮铮。",
      "半空直下视，人世尘冥冥。",
      "渐失乡国处，才分山水形。",
      "东海一片白，列岳五点青。",
      "须臾群仙来，相引朝玉京。",
      "安期羡门辈，列侍如公卿。",
      "仰谒玉皇帝，稽首前致诚。",
      "帝言汝仙才，努力勿自轻。",
      "却后十五年，期汝不死庭。",
      "再拜受斯言，既寤喜且惊。",
      "秘之不敢泄，誓志居岩扃。",
      "恩爱舍骨肉，饮食断膻腥。",
      "朝餐云母散，夜吸沆瀣精。",
      "空山三十载，日望辎輧迎。",
      "前期过已久，鸾鹤无来声。",
      "齿发日衰白，耳目减聪明。",
      "一朝同物化，身与粪壤并。",
      "神仙信有之，俗力非可营。",
      "苟无金骨相，不列丹台名。",
      "徒传辟谷法，虚受烧丹经。",
      "只自取勤苦，百年终不成。",
      "悲哉梦仙人，一梦误一生。"
    ]
  },
  {
    "volume": 424,
    "sequence": 6,
    "title": "观刈麦（时为盩厔县尉）",
    "author": "白居易",
    "content": [
      "田家少闲月，五月人倍忙。",
      "夜来南风起，小麦覆陇黄。",
      "妇姑荷簟食，童稚携壶浆。",
      "相随饷田去，丁壮在南冈。",
      "足蒸暑土气，背灼炎天光。",
      "力尽不知热，但惜夏日长。",
      "复有贫妇人，抱子在其傍。",
      "右手秉遗穗，左臂悬敝筐。",
      "听其相顾言，闻者为悲伤。",
      "家田输税尽，拾此充饥肠。",
      "今我何功德，曾不事农桑。",
      "吏禄三百石，岁晏有馀粮。",
      "念此私自愧，尽日不能忘。"
    ]
  },
  {
    "volume": 424,
    "sequence": 7,
    "title": "题海图屏风（元和己丑年作）",
    "author": "白居易",
    "content": [
      "海水无风时，波涛安悠悠。",
      "鳞介无小大，遂性各沉浮。",
      "突兀海底鳌，首冠三神丘。",
      "钓网不能制，其来非一秋。",
      "或者不量力，谓兹鳌可求。",
      "赑屃牵不动，纶绝沉其钩。",
      "一鳌既顿颔，诸鳌齐掉头。",
      "白涛与黑浪，呼吸绕咽喉。",
      "喷风激飞廉，鼓波怒阳侯。",
      "鲸鲵得其便，张口欲吞舟。",
      "万里无活鳞，百川多倒流。",
      "遂使江汉水，朝宗意亦休。",
      "苍然屏风上，此画良有由。"
    ]
  },
  {
    "volume": 424,
    "sequence": 8,
    "title": "羸骏",
    "author": "白居易",
    "content": [
      "骅骝失其主，羸饿无人牧。",
      "向风嘶一声，莽苍黄河曲。",
      "蹋冰水畔立，卧雪冢间宿。",
      "岁暮田野空，寒草不满腹。",
      "岂无市骏者，尽是凡人目。",
      "相马失于瘦，遂遗千里足。",
      "村中何扰扰，有吏征刍粟。",
      "输彼军厩中，化作驽骀肉。"
    ]
  },
  {
    "volume": 424,
    "sequence": 9,
    "title": "废琴",
    "author": "白居易",
    "content": [
      "丝桐合为琴，中有太古声。",
      "古声澹无味，不称今人情。",
      "玉徽光彩灭，朱弦尘土生。",
      "废弃来已久，遗音尚泠泠。",
      "不辞为君弹，纵弹人不听。",
      "何物使之然，羌笛与秦筝。"
    ]
  },
  {
    "volume": 424,
    "sequence": 10,
    "title": "李都尉古剑",
    "author": "白居易",
    "content": [
      "古剑寒黯黯，铸来几千秋。",
      "白光纳日月，紫气排斗牛。",
      "有客借一观，爱之不敢求。",
      "湛然玉匣中，秋水澄不流。",
      "至宝有本性，精刚无与俦。",
      "可使寸寸折，不能绕指柔。",
      "愿快直士心，将断佞臣头。",
      "不愿报小怨，夜半刺私仇。",
      "劝君慎所用，无作神兵羞。"
    ]
  },
  {
    "volume": 424,
    "sequence": 11,
    "title": "云居寺孤桐",
    "author": "白居易",
    "content": [
      "一株青玉立，千叶绿云委。",
      "亭亭五丈馀，高意犹未已。",
      "山僧年九十，清净老不死。",
      "自云手种时，一颗青桐子。",
      "直从萌芽拔，高自毫末始。",
      "四面无附枝，中心有通理。",
      "寄言立身者，孤直当如此。"
    ]
  },
  {
    "volume": 424,
    "sequence": 12,
    "title": "京兆府新栽莲（时为盩厔县尉趋府作）",
    "author": "白居易",
    "content": [
      "污沟贮浊水，水上叶田田。",
      "我来一长叹，知是东溪莲。",
      "下有青泥污，馨香无复全。",
      "上有红尘扑，颜色不得鲜。",
      "物性犹如此，人事亦宜然。",
      "托根非其所，不如遭弃捐。",
      "昔在溪中日，花叶媚清涟。",
      "今来不得地，憔悴府门前。"
    ]
  },
  {
    "volume": 424,
    "sequence": 13,
    "title": "月夜登阁避暑",
    "author": "白居易",
    "content": [
      "旱久炎气盛，中人若燔烧。",
      "清风隐何处，草树不动摇。",
      "何以避暑气，无如出尘嚣。",
      "行行都门外，佛阁正岧峣。",
      "清凉近高生，烦热委静销。",
      "开襟当轩坐，意泰神飘飘。",
      "回看归路傍，禾黍尽枯焦。",
      "独善诚有计，将何救旱苗。"
    ]
  },
  {
    "volume": 424,
    "sequence": 14,
    "title": "初授拾遗",
    "author": "白居易",
    "content": [
      "奉诏登左掖，束带参朝议。",
      "何言初命卑，且脱风尘吏。",
      "杜甫陈子昂，才名括天地。",
      "当时非不遇，尚无过斯位。",
      "况余蹇薄者，宠至不自意。",
      "惊近白日光，惭非青云器。",
      "天子方从谏，朝廷无忌讳。",
      "岂不思匪躬，适遇时无事。",
      "受命已旬月，饱食随班次。",
      "谏纸忽盈箱，对之终自愧。"
    ]
  },
  {
    "volume": 424,
    "sequence": 15,
    "title": "赠元稹",
    "author": "白居易",
    "content": [
      "自我从宦游，七年在长安。",
      "所得惟元君，乃知定交难。",
      "岂无山上苗，径寸无岁寒。",
      "岂无要津水，咫尺有波澜。",
      "之子异于是，久处誓不谖。",
      "无波古井水，有节秋竹竿。",
      "一为同心友，三及芳岁阑。",
      "花下鞍马游，雪中杯酒欢。",
      "衡门相逢迎，不具带与冠。",
      "春风日高睡，秋月夜深看。",
      "不为同登科，不为同署官。",
      "所合在方寸，心源无异端。"
    ]
  },
  {
    "volume": 424,
    "sequence": 16,
    "title": "哭刘敦质",
    "author": "白居易",
    "content": [
      "小树两株柏，新土三尺坟。",
      "苍苍白露草，此地哭刘君。",
      "哭君岂无辞，辞云君子人。",
      "如何天不吊，穷悴至终身。",
      "愚者多贵寿，贤者独贱迍。",
      "龙亢彼无悔，蠖屈此不伸。",
      "哭罢持此辞，吾将诘羲文。"
    ]
  },
  {
    "volume": 424,
    "sequence": 17,
    "title": "答友问",
    "author": "白居易",
    "content": [
      "大圭廉不割，利剑用不缺。",
      "当其斩马时，良玉不如铁。",
      "置铁在洪炉，铁消易如雪。",
      "良玉同其中，三日烧不热。",
      "君疑才与德，咏此知优劣。"
    ]
  },
  {
    "volume": 424,
    "sequence": 18,
    "title": "杂兴三首",
    "author": "白居易",
    "content": [
      "楚王多内宠，倾国选嫔妃。",
      "又爱从禽乐，驰骋每相随。",
      "锦鞲臂花隼，罗袂控金羁。",
      "遂习宫中女，皆如马上儿。",
      "色禽合为荒，刑政两已衰。",
      "云梦春仍猎，章华夜不归。",
      "东风二月天，春雁正离离。",
      "美人挟银镝，一发叠双飞。",
      "飞鸿惊断行，敛翅避蛾眉。",
      "君王顾之笑，弓箭生光辉。",
      "回眸语君曰，昔闻庄王时。",
      "有一愚夫人，其名曰樊姬。",
      "不有此游乐，三载断鲜肥。",
      "越国政初荒，越天旱不已。",
      "风日燥水田，水涸尘飞起。",
      "国中新下令，官渠禁流水。",
      "流水不入田，壅入王宫里。",
      "余波养鱼鸟，倒影浮楼雉。",
      "澹滟九折池，萦回十余里。",
      "四月芰荷发，越王日游嬉。",
      "左右好风来，香动芙蓉蕊。",
      "但爱芙蓉香，又种芙蓉子。",
      "不念阊门外，千里稻苗死。",
      "吴王心日侈，服玩尽奇瑰。",
      "身卧翠羽帐，手持红玉杯。",
      "冠垂明月珠，带束通天犀。",
      "行动自矜顾，数步一裴回。",
      "小人知所好，怀宝四方来。",
      "奸邪得藉手，从此倖门开。",
      "古称国之宝，谷米与贤才。",
      "今看君王眼，视之如尘灰。",
      "伍员谏已死，浮尸去不回。",
      "姑苏台下草，麋鹿暗生麑。"
    ]
  },
  {
    "volume": 424,
    "sequence": 19,
    "title": "宿紫阁山北村",
    "author": "白居易",
    "content": [
      "晨游紫阁峰，暮宿山下村。",
      "村老见余喜，为余开一尊。",
      "举杯未及饮，暴卒来入门。",
      "紫衣挟刀斧，草草十余人。",
      "夺我席上酒，掣我盘中飧。",
      "主人退后立，敛手反如宾。",
      "中庭有奇树，种来三十春。",
      "主人惜不得，持斧断其根。",
      "口称采造家，身属神策军。",
      "主人慎勿语，中尉正承恩。"
    ]
  },
  {
    "volume": 424,
    "sequence": 20,
    "title": "读汉书",
    "author": "白居易",
    "content": [
      "禾黍与稂莠，雨来同日滋。",
      "桃李与荆棘，霜降同夜萎。",
      "草木既区别，荣枯那等夷。",
      "茫茫天地意，无乃太无私。",
      "小人与君子，用置各有宜。",
      "奈何西汉末，忠邪并信之。",
      "不然尽信忠，早绝邪臣窥。",
      "不然尽信邪，早使忠臣知。",
      "优游两不断，盛业日已衰。",
      "痛矣萧京辈，终令陷祸机。",
      "每读元成纪，愤愤令人悲。",
      "寄言为国者，不得学天时。",
      "寄言为臣者，可以鉴于斯。"
    ]
  },
  {
    "volume": 424,
    "sequence": 21,
    "title": "赠樊著作",
    "author": "白居易",
    "content": [
      "阳城为谏议，以正事其君。",
      "其手如屈轶，举必指佞臣。",
      "卒使不仁者，不得秉国钧。",
      "元稹为御史，以直立其身。",
      "其心如肺石，动必达穷民。",
      "东川八十家，冤愤一言伸。",
      "刘辟肆乱心，杀人正纷纷。",
      "其嫂曰庾氏，弃绝不为亲。",
      "从史萌逆节，隐心潜负恩。",
      "其佐曰孔戡，舍去不为宾。",
      "凡此士与女，其道天下闻。",
      "常恐国史上，但记凤与麟。",
      "贤者不为名，名彰教乃敦。",
      "每惜若人辈，身死名亦沦。",
      "君为著作郎，职废志空存。",
      "虽有良史才，直笔无所申。",
      "何不自著书，实录彼善人。",
      "编为一家言，以备史阙文。"
    ]
  },
  {
    "volume": 424,
    "sequence": 22,
    "title": "蜀路石妇",
    "author": "白居易",
    "content": [
      "道傍一石妇，无记复无铭。",
      "传是此乡女，为妇孝且贞。",
      "十五嫁邑人，十六夫征行。",
      "夫行二十载，妇独守孤茕。",
      "其夫有父母，老病不安宁。",
      "其妇执妇道，一一如礼经。",
      "晨昏问起居，恭顺发心诚。",
      "药饵自调节，膳羞必甘馨。",
      "夫行竟不归，妇德转光明。",
      "后人高其节，刻石像妇形。",
      "俨然整衣巾，若立在闺庭。",
      "似见舅姑礼，如闻环珮声。",
      "至今为妇者，见此孝心生。",
      "不比山头石，空有望夫名。"
    ]
  },
  {
    "volume": 424,
    "sequence": 23,
    "title": "折剑头",
    "author": "白居易",
    "content": [
      "拾得折剑头，不知折之由。",
      "一握青蛇尾，数寸碧峰头。",
      "疑是斩鲸鲵，不然刺蛟虬。",
      "缺落泥土中，委弃无人收。",
      "我有鄙介性，好刚不好柔。",
      "勿轻直折剑，犹胜曲全钩。"
    ]
  },
  {
    "volume": 424,
    "sequence": 24,
    "title": "登乐游园望",
    "author": "白居易",
    "content": [
      "独上乐游园，四望天日曛。",
      "东北何霭霭，宫阙入烟云。",
      "爱此高处立，忽如遗垢氛。",
      "耳目暂清旷，怀抱郁不伸。",
      "下视十二街，绿树间红尘。",
      "车马徒满眼，不见心所亲。",
      "孔生死洛阳，元九谪荆门。",
      "可怜南北路，高盖者何人。"
    ]
  },
  {
    "volume": 424,
    "sequence": 25,
    "title": "酬元九对新栽竹有怀见寄",
    "author": "白居易",
    "content": [
      "昔我十年前，与君始相识。",
      "曾将秋竹竿，比君孤且直。",
      "中心一以合，外事纷无极。",
      "共保秋竹心，风霜侵不得。",
      "始嫌梧桐树，秋至先改色。",
      "不爱杨柳枝，春来软无力。",
      "怜君别我后，见竹长相忆。",
      "长欲在眼前，故栽庭户侧。",
      "分首今何处，君南我在北。",
      "吟我赠君诗，对之心恻恻。"
    ]
  },
  {
    "volume": 424,
    "sequence": 26,
    "title": "感鹤",
    "author": "白居易",
    "content": [
      "鹤有不群者，飞飞在野田。",
      "饥不啄腐鼠，渴不饮盗泉。",
      "贞姿自耿介，杂鸟何翩翾。",
      "同游不同志，如此十余年。",
      "一兴嗜欲念，遂为矰缴牵。",
      "委质小池内，争食群鸡前。",
      "不惟怀稻粱，兼亦竞腥膻。",
      "不惟恋主人，兼亦狎乌鸢。",
      "物心不可知，天性有时迁。",
      "一饱尚如此，况乘大夫轩。"
    ]
  },
  {
    "volume": 424,
    "sequence": 27,
    "title": "春雪",
    "author": "白居易",
    "content": [
      "元和岁在卯，六年春二月。",
      "月晦寒食天，天阴夜飞雪。",
      "连宵复竟日，浩浩殊未歇。",
      "大似落鹅毛，密如飘玉屑。",
      "寒销春茫苍，气变风凛冽。",
      "上林草尽没，曲江水复结。",
      "红乾杏花死，绿冻杨枝折。",
      "所怜物性伤，非惜年芳绝。",
      "上天有时令，四序平分别。",
      "寒燠苟反常，物生皆夭阏。",
      "我观圣人意，鲁史有其说。",
      "或记水不冰，或书霜不杀。",
      "上将儆政教，下以防灾孽。",
      "兹雪今如何，信美非时节。"
    ]
  },
  {
    "volume": 424,
    "sequence": 28,
    "title": "高仆射",
    "author": "白居易",
    "content": [
      "富贵人所爱，圣人去其泰。",
      "所以致仕年，著在礼经内。",
      "玄元亦有训，知止则不殆。",
      "二疏独能行，遗迹东门外。",
      "清风久销歇，迨此向千载。",
      "斯人古亦稀，何况今之代。",
      "遑遑名利客，白首千百辈。",
      "惟有高仆射，七十悬车盖。",
      "我年虽未老，岁月亦云迈。",
      "预恐耄及时，贪荣不能退。",
      "中心私自儆，何以为我戒。",
      "故作仆射诗，书之于大带。"
    ]
  },
  {
    "volume": 424,
    "sequence": 29,
    "title": "白牡丹（和钱学士作）",
    "author": "白居易",
    "content": [
      "城中看花客，旦暮走营营。",
      "素华人不顾，亦占牡丹名。",
      "闭在深寺中，车马无来声。",
      "唯有钱学士，尽日绕丛行。",
      "怜此皓然质，无人自芳馨。",
      "众嫌我独赏，移植在中庭。",
      "留景夜不暝，迎光曙先明。",
      "对之心亦静，虚白相向生。",
      "唐昌玉蕊花，攀玩众所争。",
      "折来比颜色，一种如瑶琼。",
      "彼因稀见贵，此以多为轻。",
      "始知无正色，爱恶随人情。",
      "岂惟花独尔，理与人事并。",
      "君看入时者，紫艳与红英。"
    ]
  },
  {
    "volume": 424,
    "sequence": 30,
    "title": "赠内",
    "author": "白居易",
    "content": [
      "生为同室亲，死为同穴尘。",
      "他人尚相勉，而况我与君。",
      "黔娄固穷士，妻贤忘其贫。",
      "冀缺一农夫，妻敬俨如宾。",
      "陶潜不营生，翟氏自爨薪。",
      "梁鸿不肯仕，孟光甘布裙。",
      "君虽不读书，此事耳亦闻。",
      "至此千载后，传是何如人。",
      "人生未死间，不能忘其身。",
      "所须者衣食，不过饱与温。",
      "蔬食足充饥，何必膏粱珍。",
      "缯絮足御寒，何必锦绣文。",
      "君家有贻训，清白遗子孙。",
      "我亦贞苦士，与君新结婚。",
      "庶保贫与素，偕老同欣欣。"
    ]
  },
  {
    "volume": 424,
    "sequence": 31,
    "title": "寄唐生",
    "author": "白居易",
    "content": [
      "贾谊哭时事，阮籍哭路岐。",
      "唐生今亦哭，异代同其悲。",
      "唐生者何人，五十寒且饥。",
      "不悲口无食，不悲身无衣。",
      "所悲忠与义，悲甚则哭之。",
      "太尉击贼日，尚书叱盗时。",
      "大夫死凶寇，谏议谪蛮夷。",
      "每见如此事，声发涕辄随。",
      "往往闻其风，俗士犹或非。",
      "怜君头半白，其志竟不衰。",
      "我亦君之徒，郁郁何所为。",
      "不能发声哭，转作乐府诗。",
      "篇篇无空文，句句必尽规。",
      "功高虞人箴，痛甚骚人辞。",
      "非求宫律高，不务文字奇。",
      "惟歌生民病，愿得天子知。",
      "未得天子知，甘受时人嗤。",
      "药良气味苦，琴澹音声稀。",
      "不惧权豪怒，亦任亲朋讥。",
      "人竟无奈何，呼作狂男儿。",
      "每逢群盗息，或遇云雾披。",
      "但自高声歌，庶几天听卑。",
      "歌哭虽异名，所感则同归。",
      "寄君三十章，与君为哭词。"
    ]
  },
  {
    "volume": 424,
    "sequence": 32,
    "title": "伤唐衢二首",
    "author": "白居易",
    "content": [
      "自我心存道，外物少能逼。",
      "常排伤心事，不为长叹息。",
      "忽闻唐衢死，不觉动颜色。",
      "悲端从东来，触我心恻恻。",
      "伊昔未相知，偶游滑台侧。",
      "同宿李翱家，一言如旧识。",
      "酒酣出送我，风雪黄河北。",
      "日西并马头，语别至昏黑。",
      "君归向东郑，我来游上国。",
      "交心不交面，从此重相忆。",
      "怜君儒家子，不得诗书力。",
      "五十著青衫，试官无禄食。",
      "遗文仅千首，六义无差忒。",
      "散在京洛间，何人为收拾。",
      "忆昨元和初，忝备谏官位。",
      "是时兵革后，生民正憔悴。",
      "但伤民病痛，不识时忌讳。",
      "遂作秦中吟，一吟悲一事。",
      "贵人皆怪怒，闲人亦非訾。",
      "天高未及闻，荆棘生满地。",
      "惟有唐衢见，知我平生志。",
      "一读兴叹嗟，再吟垂涕泗。",
      "因和三十韵，手题远缄寄。",
      "致吾陈杜间，赏爱非常意。",
      "此人无复见，此诗犹可贵。",
      "今日开箧看，蠹鱼损文字。",
      "不知何处葬，欲问先歔欷。",
      "终去哭坟前，还君一掬泪。"
    ]
  },
  {
    "volume": 424,
    "sequence": 33,
    "title": "问友",
    "author": "白居易",
    "content": [
      "种兰不种艾，兰生艾亦生。",
      "根荄相交长，茎叶相附荣。",
      "香茎与臭叶，日夜俱长大。",
      "锄艾恐伤兰，溉兰恐滋艾。",
      "兰亦未能溉，艾亦未能除。",
      "沉吟意不决，问君合何如。"
    ]
  },
  {
    "volume": 424,
    "sequence": 34,
    "title": "悲哉行",
    "author": "白居易",
    "content": [
      "悲哉为儒者，力学不知疲。",
      "读书眼欲暗，秉笔手生胝。",
      "十上方一第，成名常苦迟。",
      "纵有宦达者，两鬓已成丝。",
      "可怜少壮日，适在穷贱时。",
      "丈夫老且病，焉用富贵为。",
      "沉沉朱门宅，中有乳臭儿。",
      "状貌如妇人，光明膏粱肌。",
      "手不把书卷，身不擐戎衣。",
      "二十袭封爵，门承勋戚资。",
      "春来日日出，服御何轻肥。",
      "朝从博徒饮，暮有倡楼期。",
      "平封还酒债，堆金选蛾眉。",
      "声色狗马外，其馀一无知。",
      "山苗与涧松，地势随高卑。",
      "古来无奈何，非君独伤悲。"
    ]
  },
  {
    "volume": 424,
    "sequence": 35,
    "title": "紫藤",
    "author": "白居易",
    "content": [
      "藤花紫蒙茸，藤叶青扶疏。",
      "谁谓好颜色，而为害有余。",
      "下如蛇屈盘，上若绳萦纡。",
      "可怜中间树，束缚成枯株。",
      "柔蔓不自胜，袅袅挂空虚。",
      "岂知缠树木，千夫力不如。",
      "先柔后为害，有似谀佞徒。",
      "附著君权势，君迷不肯诛。",
      "又如妖妇人，绸缪蛊其夫。",
      "奇邪坏人室，夫惑不能除。",
      "寄言邦与家，所慎在其初。",
      "毫末不早辨，滋蔓信难图。",
      "愿以藤为戒，铭之于座隅。"
    ]
  },
  {
    "volume": 424,
    "sequence": 36,
    "title": "放鹰",
    "author": "白居易",
    "content": [
      "十月鹰出笼，草枯雉兔肥。",
      "下鞲随指顾，百掷无一遗。",
      "鹰翅疾如风，鹰爪利如锥。",
      "本为鸟所设，今为人所资。",
      "孰能使之然，有术甚易知。",
      "取其向背性，制在饥饱时。",
      "不可使长饱，不可使长饥。",
      "饥则力不足，饱则背人飞。",
      "乘饥纵搏击，未饱须絷维。",
      "所以爪翅功，而人坐收之。",
      "圣明驭英雄，其术亦如斯。",
      "鄙语不可弃，吾闻诸猎师。"
    ]
  },
  {
    "volume": 424,
    "sequence": 37,
    "title": "慈乌夜啼",
    "author": "白居易",
    "content": [
      "慈乌失其母，哑哑吐哀音。",
      "昼夜不飞去，经年守故林。",
      "夜夜夜半啼，闻者为沾襟。",
      "声中如告诉，未尽反哺心。",
      "百鸟岂无母，尔独哀怨深。",
      "应是母慈重，使尔悲不任。",
      "昔有吴起者，母殁丧不临。",
      "嗟哉斯徒辈，其心不如禽。",
      "慈乌复慈乌，鸟中之曾参。"
    ]
  },
  {
    "volume": 424,
    "sequence": 38,
    "title": "燕诗示刘叟",
    "author": "白居易",
    "content": [
      "梁上有双燕，翩翩雄与雌。",
      "衔泥两椽间，一巢生四儿。",
      "四儿日夜长，索食声孜孜。",
      "青虫不易捕，黄口无饱期。",
      "觜爪虽欲敝，心力不知疲。",
      "须臾十来往，犹恐巢中饥。",
      "辛勤三十日，母瘦雏渐肥。",
      "喃喃教言语，一一刷毛衣。",
      "一旦羽翼成，引上庭树枝。",
      "举翅不回顾，随风四散飞。",
      "雌雄空中鸣，声尽呼不归。",
      "却入空巢里，啁啾终夜悲。",
      "燕燕尔勿悲，尔当返自思。",
      "思尔为雏日，高飞背母时。",
      "当时父母念，今日尔应知。"
    ]
  },
  {
    "volume": 424,
    "sequence": 39,
    "title": "采地黄者",
    "author": "白居易",
    "content": [
      "麦死春不雨，禾损秋早霜。",
      "岁晏无口食，田中采地黄。",
      "采之将何用，持以易餱粮。",
      "凌晨荷锄去，薄暮不盈筐。",
      "携来朱门家，卖与白面郎。",
      "与君啖肥马，可使照地光。",
      "愿易马残粟，救此苦饥肠。"
    ]
  },
  {
    "volume": 424,
    "sequence": 40,
    "title": "初入太行路",
    "author": "白居易",
    "content": [
      "天冷日不光，太行峰苍莽。",
      "尝闻此中险，今我方独往。",
      "马蹄冻且滑，羊肠不可上。",
      "若比世路难，犹自平于掌。"
    ]
  },
  {
    "volume": 424,
    "sequence": 41,
    "title": "邓鲂、张彻落第",
    "author": "白居易",
    "content": [
      "古琴无俗韵，奏罢无人听。",
      "寒松无妖花，枝下无人行。",
      "春风十二街，轩骑不暂停。",
      "奔车看牡丹，走马听秦筝。",
      "众目悦芳艳，松独守其贞。",
      "众耳喜郑卫，琴亦不改声。",
      "怀哉二夫子，念此无自轻。"
    ]
  },
  {
    "volume": 424,
    "sequence": 42,
    "title": "送王处士",
    "author": "白居易",
    "content": [
      "王门岂无酒，侯门岂无肉。",
      "主人贵且骄，待客礼不足。",
      "望尘而拜者，朝夕走碌碌。",
      "王生独拂衣，遐举如云鹄。",
      "宁归白云外，饮水卧空谷。",
      "不能随众人，敛手低眉目。",
      "扣门与我别，酤酒留君宿。",
      "好去采薇人，终南山正绿。"
    ]
  },
  {
    "volume": 424,
    "sequence": 43,
    "title": "村居苦寒",
    "author": "白居易",
    "content": [
      "八年十二月，五日雪纷纷。",
      "竹柏皆冻死，况彼无衣民。",
      "回观村闾间，十室八九贫。",
      "北风利如剑，布絮不蔽身。",
      "唯烧蒿棘火，愁坐夜待晨。",
      "乃知大寒岁，农者尤苦辛。",
      "顾我当此日，草堂深掩门。",
      "褐裘覆紖被，坐卧有余温。",
      "幸免饥冻苦，又无垄亩勤。",
      "念彼深可愧，自问是何人。"
    ]
  },
  {
    "volume": 424,
    "sequence": 44,
    "title": "纳粟",
    "author": "白居易",
    "content": [
      "有吏夜叩门，高声催纳粟。",
      "家人不待晓，场上张灯烛。",
      "扬簸净如珠，一车三十斛。",
      "犹忧纳不中，鞭责及僮仆。",
      "昔余谬从事，内愧才不足。",
      "连授四命官，坐尸十年禄。",
      "常闻古人语，损益周必复。",
      "今日谅甘心，还他太仓谷。"
    ]
  },
  {
    "volume": 424,
    "sequence": 45,
    "title": "薛中丞",
    "author": "白居易",
    "content": [
      "百人无一直，百直无一遇。",
      "借问遇者谁，正人行得路。",
      "中丞薛存诚，守直心甚固。",
      "皇明烛如日，再使秉王度。",
      "奸豪与佞巧，非不憎且惧。",
      "直道渐光明，邪谋难盖覆。",
      "每因匪躬节，知有匡时具。",
      "张为坠网纲，倚作颓檐柱。",
      "悠哉上天意，报施纷回互。",
      "自古已冥茫，从今尤不谕。",
      "岂与小人意，昏然同好恶。",
      "不然君子人，何反如朝露。",
      "裴相昨已夭，薛君今又去。",
      "以我惜贤心，五年如旦暮。",
      "况闻善人命，长短系运数。",
      "今我一涕零，岂为中丞故。"
    ]
  },
  {
    "volume": 424,
    "sequence": 46,
    "title": "秋池二首",
    "author": "白居易",
    "content": [
      "前池秋始半，卉物多摧坏。",
      "欲暮槿先萎，未霜荷已败。",
      "默然有所感，可以从兹诫。",
      "本不种松筠，早凋何足怪。",
      "凿池贮秋水，中有蘋与芰。",
      "天旱水暗消，塌然委空地。",
      "有似泛泛者，附离权与贵。",
      "一旦恩势移，相随共憔悴。"
    ]
  },
  {
    "volume": 424,
    "sequence": 47,
    "title": "夏旱",
    "author": "白居易",
    "content": [
      "太阴不离毕，太岁仍在午。",
      "旱日与炎风，枯焦我田亩。",
      "金石欲销铄，况兹禾与黍。",
      "嗷嗷万族中，唯农最辛苦。",
      "悯然望岁者，出门何所睹。",
      "但见棘与茨，罗生遍场圃。",
      "恶苗承沴气，欣然得其所。",
      "感此因问天，可能长不雨。"
    ]
  },
  {
    "volume": 424,
    "sequence": 48,
    "title": "谕友",
    "author": "白居易",
    "content": [
      "昨夜霜一降，杀君庭中槐。",
      "干叶不待黄，索索飞下来。",
      "怜君感节物，晨起步前阶。",
      "临风蹋叶立，半日颜色哀。",
      "西望长安城，歌钟十二街。",
      "何人不欢乐，君独心悠哉。",
      "白日头上走，朱颜镜中颓。",
      "平生青云心，销化成死灰。",
      "我今赠一言，胜饮酒千杯。",
      "其言虽甚鄙，可破悒悒怀。",
      "朱门有勋贵，陋巷有颜回。",
      "穷通各问命，不系才不才。",
      "推此自豁豁，不必待安排。"
    ]
  },
  {
    "volume": 424,
    "sequence": 49,
    "title": "丘中有一士二首（命首句为题）",
    "author": "白居易",
    "content": [
      "丘中有一士，不知其姓名。",
      "面色不忧苦，血气常和平。",
      "每选隙地居，不蹋要路行。",
      "举动无尤悔，物莫与之争。",
      "藜藿不充肠，布褐不蔽形。",
      "终岁守穷饿，而无嗟叹声。",
      "岂是爱贫贱，深知时俗情。",
      "勿矜罗弋巧，鸾鹤在冥冥。",
      "丘中有一士，守道岁月深。",
      "行披带索衣，坐拍无弦琴。",
      "不饮浊泉水，不息曲木阴。",
      "所逢苟非义，粪土千黄金。",
      "乡人化其风，熏如兰在林。",
      "智愚与强弱，不忍相欺侵。",
      "我欲访其人，将行复沉吟。",
      "何必见其面，但在学其心。"
    ]
  },
  {
    "volume": 424,
    "sequence": 50,
    "title": "新制布裘",
    "author": "白居易",
    "content": [
      "桂布白似雪，吴绵软于云。",
      "布重绵且厚，为裘有余温。",
      "朝拥坐至暮，夜覆眠达晨。",
      "谁知严冬月，支体暖如春。",
      "中夕忽有念，抚裘起逡巡。",
      "丈夫贵兼济，岂独善一身。",
      "安得万里裘，盖裹周四垠。",
      "稳暖皆如我，天下无寒人。"
    ]
  },
  {
    "volume": 424,
    "sequence": 51,
    "title": "杏园中枣树",
    "author": "白居易",
    "content": [
      "人言百果中，唯枣凡且鄙。",
      "皮皴似龟手，叶小如鼠耳。",
      "胡为不自知，生花此园里。",
      "岂宜遇攀玩，幸免遭伤毁。",
      "二月曲江头，杂英红旖旎。",
      "枣亦在其间，如嫫对西子。",
      "东风不择木，吹喣长未已。",
      "眼看欲合抱，得尽生生理。",
      "寄言游春客，乞君一回视。",
      "君爱绕指柔，从君怜柳杞。",
      "君求悦目艳，不敢争桃李。",
      "君若作大车，轮轴材须此。"
    ]
  },
  {
    "volume": 424,
    "sequence": 52,
    "title": "虾蟆（和张十六）",
    "author": "白居易",
    "content": [
      "嘉鱼荐宗庙，灵龟贡邦家。",
      "应龙能致雨，润我百谷芽。",
      "蠢蠢水族中，无用者虾蟆。",
      "形秽肌肉腥，出没于泥沙。",
      "六月七月交，时雨正滂沱。",
      "虾蟆得其志，快乐无以加。",
      "地既蕃其生，使之族类多。",
      "天又与其声，得以相喧哗。",
      "岂惟玉池上，污君清冷波。",
      "可独瑶瑟前，乱君鹿鸣歌。",
      "常恐飞上天，跳跃随姮娥。",
      "往往蚀明月，遣君无奈何。"
    ]
  },
  {
    "volume": 424,
    "sequence": 53,
    "title": "寄隐者",
    "author": "白居易",
    "content": [
      "卖药向都城，行憩青门树。",
      "道逢驰驿者，色有非常惧。",
      "亲族走相送，欲别不敢住。",
      "私怪问道旁，何人复何故。",
      "云是右丞相，当国握枢务。",
      "禄厚食万钱，恩深日三顾。",
      "昨日延英对，今日崖州去。",
      "由来君臣间，宠辱在朝暮。",
      "青青东郊草，中有归山路。",
      "归去卧云人，谋身计非误。"
    ]
  },
  {
    "volume": 424,
    "sequence": 54,
    "title": "放鱼（自此后诗，到江州作）",
    "author": "白居易",
    "content": [
      "晓日提竹篮，家僮买春蔬。",
      "青青芹蕨下，叠卧双白鱼。",
      "无声但呀呀，以气相喣濡。",
      "倾篮写地上，拨剌长尺馀。",
      "岂唯刀机忧，坐见蝼蚁图。",
      "脱泉虽已久，得水犹可苏。",
      "放之小池中，且用救干枯。",
      "水小池窄狭，动尾触四隅。",
      "一时幸苟活，久远将何如。",
      "怜其不得所，移放于南湖。",
      "南湖连西江，好去勿踟蹰。",
      "施恩即望报，吾非斯人徒。",
      "不须泥沙底，辛苦觅明珠。"
    ]
  },
  {
    "volume": 424,
    "sequence": 55,
    "title": "文柏床",
    "author": "白居易",
    "content": [
      "陵上有老柏，柯叶寒苍苍。",
      "朝为风烟树，暮为宴寝床。",
      "以其多奇文，宜升君子堂。",
      "刮削露节目，拂拭生辉光。",
      "玄斑状狸首，素质如截肪。",
      "虽充悦目玩，终乏周身防。",
      "华彩诚可爱，生理苦已伤。",
      "方知自残者，为有好文章。"
    ]
  },
  {
    "volume": 424,
    "sequence": 56,
    "title": "浔阳三题·庐山桂",
    "author": "白居易",
    "content": [
      "偃蹇月中桂，结根依青天。",
      "天风绕月起，吹子下人间。",
      "飘零委何处，乃落匡庐山。",
      "生为石上桂，叶如翦碧鲜。",
      "枝干日长大，根荄日牢坚。",
      "不归天上月，空老山中年。",
      "庐山去咸阳，道里三四千。",
      "无人为移植，得入上林园。",
      "不及红花树，长栽温室前。"
    ]
  },
  {
    "volume": 424,
    "sequence": 57,
    "title": "浔阳三题·湓浦竹",
    "author": "白居易",
    "content": [
      "浔阳十月天，天气仍温燠。",
      "有霜不杀草，有风不落木。",
      "玄冥气力薄，草木冬犹绿。",
      "谁肯湓浦头，回眼看修竹。",
      "其有顾盼者，持刀斩且束。",
      "剖劈青琅玕，家家盖墙屋。",
      "吾闻汾晋间，竹少重如玉。",
      "胡为取轻贱，生此西江曲。"
    ]
  },
  {
    "volume": 424,
    "sequence": 58,
    "title": "浔阳三题·东林寺白莲",
    "author": "白居易",
    "content": [
      "东林北塘水，湛湛见底清。",
      "中生白芙蓉，菡萏三百茎。",
      "白日发光彩，清飙散芳馨。",
      "泄香银囊破，泻露玉盘倾。",
      "我惭尘垢眼，见此琼瑶英。",
      "乃知红莲花，虚得清净名。",
      "夏萼敷未歇，秋房结才成。",
      "夜深众僧寝，独起绕池行。",
      "欲收一颗子，寄向长安城。",
      "但恐出山去，人间种不生。"
    ]
  },
  {
    "volume": 424,
    "sequence": 59,
    "title": "大水",
    "author": "白居易",
    "content": [
      "浔阳郊郭间，大水岁一至。",
      "闾阎半飘荡，城堞多倾坠。",
      "苍茫生海色，渺漫连空翠。",
      "风卷白波翻，日煎红浪沸。",
      "工商彻屋去，牛马登山避。",
      "况当率税时，颇害农桑事。",
      "独有佣舟子，鼓枻生意气。",
      "不知万人灾，自觅锥刀利。",
      "吾无奈尔何，尔非久得志。",
      "九月霜降后，水涸为平地。"
    ]
  }
]