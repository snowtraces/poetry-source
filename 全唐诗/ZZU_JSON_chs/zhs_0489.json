[
  {
    "volume": 489,
    "sequence": 1,
    "title": "八月五日中部官舍读唐历天宝已来追怆故事",
    "author": "舒元舆",
    "content": [
      "将寻国朝事，静读柳芳历。",
      "八月日之五，开卷忽感激。",
      "正当天宝末，抚事坐追惜。",
      "仰思圣明帝，贻祸在肘腋。",
      "杨李盗吏权，贪残日狼藉。",
      "燕戎伺其便，百万奋长戟。",
      "两河连烟尘，二京成瓦砾。",
      "生人死欲尽，揳业犹不息。",
      "肃宗传宝图，寇难连年击。",
      "天地方开泰，铸鼎成继述。",
      "万国哭龙衮，悲思动蛮貊。",
      "自此千秋节，不复动金石。",
      "悲风扬霜天，繐帷冷尘席。",
      "零落太平老，东西乱离客。",
      "往往为余言，呜咽泪双滴。",
      "况当近塞地，哀吹起边笛。",
      "抚几观陈文，使我心不怿。",
      "花萼笑繁华，温泉树容碧。",
      "霓裳烟云尽，梨园风雨隔。",
      "露囊与金镜，东逝惊波溺。",
      "昔闻欢娱事，今日成惨戚。",
      "神仙不可求，剑玺苔文积。",
      "万古长恨端，萧萧泰陵陌。"
    ]
  },
  {
    "volume": 489,
    "sequence": 2,
    "title": "坊州按狱",
    "author": "舒元舆",
    "content": [
      "中部接戎塞，顽山四周遭。",
      "风冷木长瘦，石硗人亦劳。",
      "牧守苟怀仁，痒之时为搔。",
      "其爱如赤子，始得无啼号。",
      "奈何贪狼心，润屋沉脂膏。",
      "攫搏如猛虎，吞噬若狂獒。",
      "山秃逾高采，水穷益深捞。",
      "龟鱼既绝迹，鹿兔无遗毛。",
      "氓苦税外缗，吏忧笑中刀。",
      "大君明四目，烛之洞秋毫。",
      "眷兹一州命，虑齐坠波涛。",
      "临轩诏小臣，汝往穷贪饕。",
      "分明举公法，为我缓穷骚。",
      "小臣诚小心，奉命如煎熬。",
      "饮冰不待夕，驱马凌晨皋。",
      "及此督簿书，游词出狴牢。",
      "门墙见狼狈，案牍闻腥臊。",
      "探情与之言，变态如奸猱。",
      "真非既巧饰，伪意乃深韬。",
      "去恶犹农夫，稂莠须耘耨。",
      "恢恢布疏网，罪者何由逃。",
      "自顾孱钝姿，利器非能操。",
      "六旬始归奏，霜落秋原蒿。",
      "寄谢守土臣，努力清郡曹。",
      "须知所甚卑，勿谓天之高。"
    ]
  },
  {
    "volume": 489,
    "sequence": 3,
    "title": "桥山怀古",
    "author": "舒元舆",
    "content": [
      "轩辕厌代千万秋，渌波浩荡东南流。",
      "今来古往无不死，独有天地长悠悠。",
      "我乘驿骑到中部，古闻此地为渠搜。",
      "桥山突兀在其左，荒榛交锁寒风愁。",
      "神仙天下亦如此，况我戚促同蜉游。",
      "谁言衣冠葬其下，不见弓剑何人收。",
      "哀喧叫笑牧童戏，阴天月落狐狸游。",
      "却思皇坟立人极，车轮马迹无不周。",
      "洞庭张乐降玄鹤，涿鹿大战摧蚩尤。",
      "知勇神天不自大，风后力牧输长筹。",
      "襄城迷路问童子，帝乡归去无人留。",
      "崆峒求道失遗迹，荆山铸鼎馀荒丘。",
      "君不见黄龙飞去山下路，断髯成草风飕飕。"
    ]
  },
  {
    "volume": 489,
    "sequence": 4,
    "title": "坊州按狱苏氏庄记室二贤自鄜州走马…寂寞因成诗寄之",
    "author": "舒元舆",
    "content": [
      "十年一相见，世俗信多岐。",
      "云雨易分散，山川长间之。",
      "我衔凤阙恩，按狱桥山陲。",
      "君在龙骧府，掌奏羽檄词。",
      "相去百馀里，魂梦自相驰。",
      "形容在胸臆，书札通相思。",
      "烦君爱我深，轻车忽载脂。",
      "塞门秋色老，霜气方凝姿。",
      "此地少平川，冈阜相参差。",
      "谁知路非远，行者多云疲。",
      "君能犯劲风，信宿凌欹危。",
      "情亲不自倦，下马开双眉。",
      "相对坐沉吟，屈指惊岁时。",
      "万事且莫问，一杯欣共持。",
      "阳乌忽西倾，明蟾挂高枝。",
      "卷帘引瑶玉，灭烛临霜墀。",
      "中庭有疏芦，淅淅闻风吹。",
      "长河卷云色，凝碧无瑕疵。",
      "一言开我怀，旷然澹希夷。",
      "悠悠夜方永，冷思偏相宜。",
      "眉睫无他人，与君闲解题。",
      "陶然叩寂寞，再请吟清诗。",
      "得意且忘言，何况竹与丝。",
      "顷刻过三夕，起坐轻四肢。",
      "明朝告行去，惨然还别离。",
      "出门送君去，君马扬金羁。",
      "回来坐空堂，寂寞无人知。",
      "重重碧云合，何处寻佳期。"
    ]
  },
  {
    "volume": 489,
    "sequence": 5,
    "title": "履春冰",
    "author": "舒元舆",
    "content": [
      "投迹清冰上，凝光动早春。",
      "兢兢愁陷履，步步怯移身。",
      "鸟照微生水，狐听或过人。",
      "细迁形外影，轻蹑镜中轮。",
      "咫尺忧偏远，危疑惧已频。",
      "愿坚容足分，莫使独惊神。"
    ]
  },
  {
    "volume": 489,
    "sequence": 6,
    "title": "赠李翱",
    "author": "舒元舆",
    "content": [
      "湘江舞罢忽成悲，便脱蛮靴出绛帷。",
      "谁是蔡邕琴酒客，魏公怀旧嫁文姬。"
    ]
  }
]