[
  {
    "volume": 102,
    "sequence": 1,
    "title": "妾薄命",
    "author": "武平一",
    "content": [
      "有女妖且丽，裴回湘水湄。",
      "水湄兰杜芳，采之将寄谁。",
      "瓠犀发皓齿，双蛾颦翠眉。",
      "红脸如开莲，素肤若凝脂。",
      "绰约多逸态，轻盈不自持。",
      "尝矜绝代色，复恃倾城姿。",
      "子夫前入侍，飞燕复当时。",
      "正悦掌中舞，宁哀团扇诗。",
      "洛川昔云遇，高唐今尚违。",
      "幽阁禽雀噪，闲阶草露滋。",
      "流景一何速，年华不可追。",
      "解佩安所赠，怨咽空自悲。"
    ]
  },
  {
    "volume": 102,
    "sequence": 2,
    "title": "奉和登骊山高顶寓目应制",
    "author": "武平一",
    "content": [
      "銮舆上碧天，翠帟拖晴烟。",
      "绝崿纡仙径，层岩敞御筵。",
      "云披丹凤阙，日下黑龙川。",
      "更睹南熏奏，流声入管弦。"
    ]
  },
  {
    "volume": 102,
    "sequence": 3,
    "title": "幸梨园观打球应制",
    "author": "武平一",
    "content": [
      "令节重遨游，分镳应彩球。",
      "骖驔回上苑，蹀躞绕通沟。",
      "影就红尘没，光随赭汗流。",
      "赏阑清景暮，歌舞乐时休。"
    ]
  },
  {
    "volume": 102,
    "sequence": 4,
    "title": "奉和幸白鹿观应制",
    "author": "武平一",
    "content": [
      "玉府凌三曜，金坛驻六龙。",
      "彩旒悬倒景，羽盖偃乔松。",
      "玄圃灵芝秀，华池瑞液浓。",
      "谬因沾舜渥，长愿奉尧封。"
    ]
  },
  {
    "volume": 102,
    "sequence": 5,
    "title": "侍宴安乐公主新宅应制",
    "author": "武平一",
    "content": [
      "紫汉秦楼敞，黄山鲁馆开。",
      "簪裾分上席，歌舞列平台。",
      "马既如龙至，人疑学凤来。",
      "幸兹联棣萼，何以接邹枚。",
      "。"
    ]
  },
  {
    "volume": 102,
    "sequence": 6,
    "title": "送金城公主适西蕃",
    "author": "武平一",
    "content": [
      "广化三边静，通烟四海安。",
      "还将膝下爱，特副域中欢。",
      "圣念飞玄藻，仙仪下白兰。",
      "日斜征盖没，归骑动鸣鸾。"
    ]
  },
  {
    "volume": 102,
    "sequence": 7,
    "title": "奉和幸新丰温泉宫应制",
    "author": "武平一",
    "content": [
      "秦王登碣石，周后袭昆仑。",
      "何必在遐远，方称万宇尊。",
      "我皇顺时豫，星驾动轩辕。",
      "雄戟交驰道，清笳度国门。",
      "回舆长乐观，校猎上林园。",
      "行漏移三象，连营总八屯。",
      "旌摇鹦鹉谷，骑转凤凰原。",
      "绝壁苍苔古，灵泉碧溜温。",
      "参差开水殿，窈窕敞岩轩。",
      "丰邑模犹在，骊宫迹尚存。",
      "烟松衔翠幄，雪径绕花源。",
      "侍从推玄草，文章召虎贲。",
      "深仁浃夷夏，洪造溢乾坤。",
      "谬忝王枚列，多惭雨露恩。"
    ]
  },
  {
    "volume": 102,
    "sequence": 8,
    "title": "奉和幸韦嗣立山庄侍宴应制",
    "author": "武平一",
    "content": [
      "三光回斗极，万骑肃钩陈。",
      "地若游汾水，畋疑历渭滨。",
      "圆塘冰写镜，遥树露成春。",
      "弦奏鱼听曲，机忘鸟狎人。",
      "筑岩思感梦，磻石想垂纶。",
      "落景摇红壁，层阴结翠筠。",
      "素风纷可尚，玄泽蔼无垠。",
      "薄暮清笳动，天文焕紫宸。"
    ]
  },
  {
    "volume": 102,
    "sequence": 9,
    "title": "兴庆池侍宴应制",
    "author": "武平一",
    "content": [
      "銮舆羽驾直城隈，帐殿旌门此地开。",
      "皎洁灵潭图日月，参差画舸结楼台。",
      "波摇岸影随桡转，风送荷香逐酒来。",
      "愿奉圣情欢不极，长游云汉几昭回。"
    ]
  },
  {
    "volume": 102,
    "sequence": 10,
    "title": "奉和立春内出彩花树应制",
    "author": "武平一",
    "content": [
      "銮辂青旂下帝台，东郊上苑望春来。",
      "黄莺未解林间啭，红蕊先从殿里开。",
      "画阁条风初变柳，银塘曲水半含苔。",
      "欣逢睿藻光韶律，更促霞觞畏景催。"
    ]
  },
  {
    "volume": 102,
    "sequence": 11,
    "title": "奉和正旦赐宰臣柏叶应制",
    "author": "武平一",
    "content": [
      "绿叶迎春绿，寒枝历岁寒。",
      "愿持柏叶寿，长奉万年欢。"
    ]
  },
  {
    "volume": 102,
    "sequence": 12,
    "title": "游泾川琴溪",
    "author": "武平一",
    "content": [
      "环潭澄晓色，叠嶂照秋影。",
      "幽致欣所逢，纷虑自兹屏。",
      "。"
    ]
  },
  {
    "volume": 102,
    "sequence": 13,
    "title": "夜宴安乐公主宅",
    "author": "武平一",
    "content": [
      "王孙帝女下仙台，金榜珠帘入夜开。",
      "遽惜琼筵欢正洽，唯愁银箭晓相催。"
    ]
  },
  {
    "volume": 102,
    "sequence": 14,
    "title": "奉和圣制幸韦嗣立山庄应制",
    "author": "武平一",
    "content": [
      "鸣銮赫奕下重楼，羽盖逍遥向一丘。",
      "汉日唯闻白衣宠，唐年更睹赤松游。"
    ]
  },
  {
    "volume": 102,
    "sequence": 15,
    "title": "饯唐永昌",
    "author": "武平一",
    "content": [
      "闻君墨绶出丹墀，双舄飞来伫有期。",
      "寄谢铜街攀柳日，无忘粉署握兰时。"
    ]
  }
]