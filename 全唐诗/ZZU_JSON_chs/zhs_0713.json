[
  {
    "volume": 713,
    "sequence": 1,
    "title": "陈情献中丞",
    "author": "喻坦之",
    "content": [
      "孤拙竟何营，徒希折桂名。",
      "始终谁肯荐，得失自难明。",
      "贡乏雄文献，归无瘠土耕。",
      "沧江长发梦，紫陌久惭行。",
      "意纵求知切，才惟惧鉴精。",
      "五言非琢玉，十载看迁莺。",
      "取进心甘钝，伤嗟骨每惊。",
      "尘襟痕积泪，客鬓白新茎。",
      "顾盼身堪教，吹嘘羽觉生。",
      "依门情转切，荷德力须倾。",
      "奖善犹怜贡，垂恩必不轻。",
      "从兹便提挈，云路自生荣。"
    ]
  },
  {
    "volume": 713,
    "sequence": 2,
    "title": "长安雪后",
    "author": "喻坦之",
    "content": [
      "碧落云收尽，天涯雪霁时。",
      "草开当井地，树折带巢枝。",
      "野渡滋寒麦，高泉涨禁池。",
      "遥分丹阙出，迥对上林宜。",
      "宿片攀檐取，凝花就砌窥。",
      "气凌禽翅束，冻入马蹄危。",
      "北想连沙漠，南思极海涯。",
      "冷光兼素彩，向暮朔风吹。"
    ]
  },
  {
    "volume": 713,
    "sequence": 3,
    "title": "送友人游东川",
    "author": "喻坦之",
    "content": [
      "食尽须分散，将行几愿留。",
      "春兼三月闰，人拟半年游。",
      "风俗同吴地，山川拥梓州。",
      "思君登栈道，猿啸始应愁。"
    ]
  },
  {
    "volume": 713,
    "sequence": 4,
    "title": "题樟亭驿楼",
    "author": "喻坦之",
    "content": [
      "危槛倚山城，风帆槛外行。",
      "日生沧海赤，潮落浙江清。",
      "秋晚遥峰出，沙干细草平。",
      "西陵烟树色，长见伍员情。"
    ]
  },
  {
    "volume": 713,
    "sequence": 5,
    "title": "大梁送友人东游",
    "author": "喻坦之",
    "content": [
      "自古东西路，舟车此地分。",
      "河声梁苑夜，草色楚田曛。",
      "雁已多南去，蝉犹在此闻。",
      "圣朝无谏猎，何计谒明君。"
    ]
  },
  {
    "volume": 713,
    "sequence": 6,
    "title": "送友人游蜀",
    "author": "喻坦之",
    "content": [
      "为儒早得名，为客不忧程。",
      "春尽离丹阙，花繁到锦城。",
      "雪消巴水涨，日上剑关明。",
      "预想回来树，秋蝉已数声。"
    ]
  },
  {
    "volume": 713,
    "sequence": 7,
    "title": "留别友人书斋",
    "author": "喻坦之",
    "content": [
      "相见不相睽，一留日已西。",
      "轩凉庭木大，巷僻鸟巢低。",
      "背俗修琴谱，思家话药畦。",
      "卜邻期太华，同上上方梯。"
    ]
  },
  {
    "volume": 713,
    "sequence": 8,
    "title": "题耿处士林亭",
    "author": "喻坦之",
    "content": [
      "身向闲中老，生涯本豁然。",
      "草堂山水下，渔艇鸟花边。",
      "窥井猿兼鹿，啼林鸟杂蝉。",
      "何时人事了，依此亦高眠。"
    ]
  },
  {
    "volume": 713,
    "sequence": 9,
    "title": "商於逢友人",
    "author": "喻坦之",
    "content": [
      "行役何时了，年年骨肉分。",
      "春风来汉棹，雪路入商云。",
      "水险溪难定，林寒鸟异群。",
      "相逢聊坐石，啼狖语中闻。"
    ]
  },
  {
    "volume": 713,
    "sequence": 10,
    "title": "灞上逢故人",
    "author": "喻坦之",
    "content": [
      "花落杏园枝，驱车问路岐。",
      "人情谁可会，身事自堪疑。",
      "岳雨狂雷送，溪槎涨水吹。",
      "家山如此景，几处不相随。"
    ]
  },
  {
    "volume": 713,
    "sequence": 11,
    "title": "发浙江",
    "author": "喻坦之",
    "content": [
      "岛屿遍含烟，烟中济大川。",
      "山城犹转漏，沙浦已摇船。",
      "海曙霞浮日，江遥水合天。",
      "此时空阔思，翻想涉穷边。"
    ]
  },
  {
    "volume": 713,
    "sequence": 12,
    "title": "晚泊盱眙",
    "author": "喻坦之",
    "content": [
      "广苇夹深流，萧萧到海秋。",
      "宿船横月浦，惊鸟绕霜洲。",
      "云湿淮南树，笳清泗水楼。",
      "徒悬乡国思，羁迹尚东游。"
    ]
  },
  {
    "volume": 713,
    "sequence": 13,
    "title": "归江南",
    "author": "喻坦之",
    "content": [
      "归日值江春，看花过楚津。",
      "草晴虫网遍，沙晓浪痕新。",
      "莲叶初浮水，鸥雏已狎人。",
      "渔心惭未遂，空厌路岐尘。"
    ]
  },
  {
    "volume": 713,
    "sequence": 14,
    "title": "代北言怀",
    "author": "喻坦之",
    "content": [
      "困马榆关北，那堪落景催。",
      "路行沙不绝，风与雪兼来。",
      "草得春犹白，鸿侵夏始回。",
      "行人莫远入，戍角有馀哀。"
    ]
  },
  {
    "volume": 713,
    "sequence": 15,
    "title": "春游曲江",
    "author": "喻坦之",
    "content": [
      "误入杏花尘，晴江一看春。",
      "菰蒲虽似越，骨肉且非秦。",
      "曲岸藏翘鹭，垂杨拂跃鳞。",
      "徒怜汀草色，未是醉眠人。"
    ]
  },
  {
    "volume": 713,
    "sequence": 16,
    "title": "和范秘书宿省中作",
    "author": "喻坦之",
    "content": [
      "清省宜寒夜，仙才称独吟。",
      "钟来宫转漏，月过阁移阴。",
      "鹤避灯前尽，芸高幄外深。",
      "想知因此兴，暂动忆山心。"
    ]
  },
  {
    "volume": 713,
    "sequence": 17,
    "title": "寄华阴姚少府",
    "author": "喻坦之",
    "content": [
      "泰华当公署，为官兴可知。",
      "砚和青霭冻，帘对白云垂。",
      "峻掌光浮日，危莲影入池。",
      "料于三考内，应惜德音移。"
    ]
  },
  {
    "volume": 713,
    "sequence": 18,
    "title": "晚泊富春寄友人",
    "author": "喻坦之",
    "content": [
      "江钟寒夕微，江鸟望巢飞。",
      "木落山城出，潮生海棹归。",
      "独吟霜岛月，谁寄雪天衣。",
      "此别三千里，关西信更稀。"
    ]
  }
]