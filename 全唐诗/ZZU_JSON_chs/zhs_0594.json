[
  {
    "volume": 594,
    "sequence": 1,
    "title": "登芜城",
    "author": "储嗣宗",
    "content": [
      "昔人登此地，丘垄已前悲。",
      "今日又非昔，春风能几时。"
    ]
  },
  {
    "volume": 594,
    "sequence": 2,
    "title": "沧浪峡（一作储光羲诗）",
    "author": "储嗣宗",
    "content": [
      "沧浪临古道，道上石成尘。",
      "自有沧浪峡，谁为无事人。"
    ]
  },
  {
    "volume": 594,
    "sequence": 3,
    "title": "垓城",
    "author": "储嗣宗",
    "content": [
      "百战未言非，孤军惊夜围。",
      "山河意气尽，泪湿美人衣。"
    ]
  },
  {
    "volume": 594,
    "sequence": 4,
    "title": "南陂远望",
    "author": "储嗣宗",
    "content": [
      "闲门横古塘，红树已惊霜。",
      "独立望秋草，野人耕夕阳。",
      "孤烟起蜗舍，飞鹭下渔梁。",
      "唯有田家事，依依似故乡。"
    ]
  },
  {
    "volume": 594,
    "sequence": 5,
    "title": "宿玉箫宫",
    "author": "储嗣宗",
    "content": [
      "尘飞不到空，露湿翠微宫。",
      "鹤影石桥月，箫声松殿风。",
      "绿毛辞世女，白发入壶翁。",
      "借问烧丹处，桃花几遍红。"
    ]
  },
  {
    "volume": 594,
    "sequence": 6,
    "title": "晚眺徐州延福寺",
    "author": "储嗣宗",
    "content": [
      "杉风振旅尘，晚景藉芳茵。",
      "片水明在野，万花深见人。",
      "静依归鹤思，远惜旧山春。",
      "今日惜携手，寄怀吟白蘋。"
    ]
  },
  {
    "volume": 594,
    "sequence": 7,
    "title": "宿甘棠馆",
    "author": "储嗣宗",
    "content": [
      "尘迹入门尽，悄然江海心。",
      "水声巫峡远，山色洞庭深。",
      "风桂落寒子，岚烟凝夕阴。",
      "前轩鹤归处，萝月思沈沈。"
    ]
  },
  {
    "volume": 594,
    "sequence": 8,
    "title": "和茅山高拾遗忆山中杂题五首·山泉",
    "author": "储嗣宗",
    "content": [
      "香味清机仙府回，萦纡乱石便流杯。",
      "春风莫泛桃花去，恐引凡人入洞来。"
    ]
  },
  {
    "volume": 594,
    "sequence": 9,
    "title": "和茅山高拾遗忆山中杂题五首·巢鹤",
    "author": "储嗣宗",
    "content": [
      "千万云间丁令威，殷勤仙骨莫先飞。",
      "若逢茅氏传消息，贞白先生不久归。"
    ]
  },
  {
    "volume": 594,
    "sequence": 10,
    "title": "和茅山高拾遗忆山中杂题五首·胡山",
    "author": "储嗣宗",
    "content": [
      "犬入五云音信绝，凤楼凝碧悄无声。",
      "焚香古洞步虚夜，露湿松花空月明。"
    ]
  },
  {
    "volume": 594,
    "sequence": 11,
    "title": "和茅山高拾遗忆山中杂题五首·小楼",
    "author": "储嗣宗",
    "content": [
      "松杉风外乱山青，曲几焚香对石屏。",
      "空忆去年春雨后，燕泥时污太玄经。"
    ]
  },
  {
    "volume": 594,
    "sequence": 12,
    "title": "和茅山高拾遗忆山中杂题五首·山邻",
    "author": "储嗣宗",
    "content": [
      "石桥春涧已归迟，梦入仙山山不知。",
      "柱史从来非俗吏，青牛道士莫相疑。"
    ]
  },
  {
    "volume": 594,
    "sequence": 13,
    "title": "送道士",
    "author": "储嗣宗",
    "content": [
      "泠然御风客，与道自浮沉。",
      "黄鹤有归语，白云无忌心。",
      "药炉经月净，天路入壶深。",
      "从此分杯后，相思何处寻。"
    ]
  },
  {
    "volume": 594,
    "sequence": 14,
    "title": "宿山馆",
    "author": "储嗣宗",
    "content": [
      "寂寞对衰草，地凉凝露华。",
      "蝉鸣月中树，风落客前花。",
      "山馆无宿伴，秋琴初别家。",
      "自怜千万里，笔砚寄生涯。"
    ]
  },
  {
    "volume": 594,
    "sequence": 15,
    "title": "入浮石山",
    "author": "储嗣宗",
    "content": [
      "斜日出门去，残花已过春。",
      "鸟声穿叶远，虎迹渡溪新。",
      "入洞几时路，耕田何代人。",
      "自惭非避俗，不敢问迷津。"
    ]
  },
  {
    "volume": 594,
    "sequence": 16,
    "title": "送人归故园",
    "author": "储嗣宗",
    "content": [
      "远节惨言别，况予心久违。",
      "从来忆家泪，今日送君归。",
      "野路正风雪，还乡犹布衣。",
      "里中耕稼者，应笑读书非。"
    ]
  },
  {
    "volume": 594,
    "sequence": 17,
    "title": "得越中书",
    "author": "储嗣宗",
    "content": [
      "芳草离离思，悠悠春梦余。",
      "池亭千里月，烟水一封书。",
      "诗想怀康乐，文应吊子胥。",
      "扁舟恋南越，岂独为鲈鱼。"
    ]
  },
  {
    "volume": 594,
    "sequence": 18,
    "title": "秋墅",
    "author": "储嗣宗",
    "content": [
      "欲暮候樵者，望山空翠微。",
      "虹随余雨散，鸦带夕阳归。",
      "穷巷长秋草，孤村时捣衣。",
      "谁知多病客，寂寞掩柴扉。"
    ]
  },
  {
    "volume": 594,
    "sequence": 19,
    "title": "哭彭先生",
    "author": "储嗣宗",
    "content": [
      "谷口溪声客自伤，那堪呜咽吊残阳。",
      "空阶鹤恋丹青影，秋雨苔封白石床。",
      "主祭孤儿初学语，无媒旅榇未还乡。",
      "门人远赴心丧夜，月满千山旧草堂。"
    ]
  },
  {
    "volume": 594,
    "sequence": 20,
    "title": "和顾非熊先生题茅山处士闲居",
    "author": "储嗣宗",
    "content": [
      "归耕地肺绝尘喧，匣里青萍未报恩。",
      "浊酒自怜终日醉，古风时得野人言。",
      "鸟啼碧树闲临水，花满青山静掩门。",
      "唯有阶前芳草色，年年惆怅忆王孙。"
    ]
  },
  {
    "volume": 594,
    "sequence": 21,
    "title": "长安怀古",
    "author": "储嗣宗",
    "content": [
      "祸稔萧墙终不知，生人力屈尽边陲。",
      "赤龙已赴东方暗，黄犬徒怀上蔡悲。",
      "面缺崩城山寂寂，土埋冤骨草离离。",
      "秋风解怨扶苏死，露泣烟愁红树枝。"
    ]
  },
  {
    "volume": 594,
    "sequence": 22,
    "title": "过王右丞书堂二首",
    "author": "储嗣宗",
    "content": [
      "澄潭昔卧龙，章句世为宗。",
      "独步声名在，千岩水石空。",
      "野禽悲灌木，落日吊清风。",
      "后学攀遗址，秋山闻草虫。",
      "万树影参差，石床藤半垂。",
      "萤光虽散草，鸟迹尚临池。",
      "风雅传今日，云山想昔时。",
      "感深苏属国，千载五言诗。"
    ]
  },
  {
    "volume": 594,
    "sequence": 23,
    "title": "孤雁",
    "author": "储嗣宗",
    "content": [
      "孤雁暮飞急，萧萧天地秋。",
      "关河正黄叶，消息断青楼。",
      "湘渚烟波远，骊山风雨愁。",
      "此时万里道，魂梦绕沧洲。"
    ]
  },
  {
    "volume": 594,
    "sequence": 24,
    "title": "赠隐者",
    "author": "储嗣宗",
    "content": [
      "尽室居幽谷，乱山为四邻。",
      "雾深知有术，窗静似无人。",
      "鹤语松上月，花明云里春。",
      "生涯更何许，尊酒与垂纶。"
    ]
  },
  {
    "volume": 594,
    "sequence": 25,
    "title": "早春怀薛公裕",
    "author": "储嗣宗",
    "content": [
      "幽独自成愚，柴门日渐芜。",
      "陆机初入洛，孙楚又游吴。",
      "失意怨杨柳，异乡闻鹧鸪。",
      "相思复相望，春草满南湖。"
    ]
  },
  {
    "volume": 594,
    "sequence": 26,
    "title": "村月",
    "author": "储嗣宗",
    "content": [
      "月午篱南道，前村半隐林。",
      "田翁独归处，荞麦露花深。"
    ]
  },
  {
    "volume": 594,
    "sequence": 27,
    "title": "早春",
    "author": "储嗣宗",
    "content": [
      "野树花初发，空山独见时。",
      "踟蹰历阳道，乡思满南枝。"
    ]
  },
  {
    "volume": 594,
    "sequence": 28,
    "title": "送友人游吴",
    "author": "储嗣宗",
    "content": [
      "吴山青楚吟，草色异乡心。",
      "一酌水边酒，数声花下琴。",
      "登楼旧国远，探穴九疑深。",
      "更想逢秋节，那堪闻夜砧。"
    ]
  },
  {
    "volume": 594,
    "sequence": 29,
    "title": "赠别",
    "author": "储嗣宗",
    "content": [
      "兰泽伤秋色，临风远别期。",
      "东城草虽绿，南浦柳无枝。",
      "直道岂易枉，暗投谁不疑。",
      "因君问行役，有泪湿江蓠。"
    ]
  },
  {
    "volume": 594,
    "sequence": 30,
    "title": "经故人旧居",
    "author": "储嗣宗",
    "content": [
      "万里访遗尘，莺声泪湿巾。",
      "古书无主散，废宅与山邻。",
      "宿草风悲夜，荒村月吊人。",
      "凄凉问残柳，今日为谁春。"
    ]
  },
  {
    "volume": 594,
    "sequence": 31,
    "title": "随边使过五原",
    "author": "储嗣宗",
    "content": [
      "偶逐星车犯虏尘，故乡常恐到无因。",
      "五原西去阳关废，日漫平沙不见人。"
    ]
  },
  {
    "volume": 594,
    "sequence": 32,
    "title": "春怀寄秣陵知友",
    "author": "储嗣宗",
    "content": [
      "庐江城外柳堪攀，万里行人尚未还。",
      "借问景阳台下客，谢家谁更卧东山。"
    ]
  },
  {
    "volume": 594,
    "sequence": 33,
    "title": "宋州月夜感怀",
    "author": "储嗣宗",
    "content": [
      "雁池衰草露沾衣，河水东流万事微。",
      "寂寞青陵台上月，秋风满树鹊南飞。"
    ]
  },
  {
    "volume": 594,
    "sequence": 34,
    "title": "吴宫",
    "author": "储嗣宗",
    "content": [
      "荒台荆棘多，忠谏竟如何。",
      "细草迷宫巷，闲花误绮罗。",
      "前溪徒自绿，子夜不闻歌。",
      "怅望清江暮，悠悠东去波。"
    ]
  },
  {
    "volume": 594,
    "sequence": 35,
    "title": "春游望仙谷",
    "author": "储嗣宗",
    "content": [
      "清无车马尘，深洞百花春。",
      "鸡犬疑沾药，耕桑似避秦。",
      "登山采樵路，临水浣纱人。",
      "若得心无事，移家便卜邻。"
    ]
  },
  {
    "volume": 594,
    "sequence": 36,
    "title": "圣女祠",
    "author": "储嗣宗",
    "content": [
      "石屏苔色凉，流水绕祠堂。",
      "巢鹊疑天汉，潭花似镜妆。",
      "神来云雨合，神去蕙兰香。",
      "不复闻双佩，山门空夕阳。"
    ]
  },
  {
    "volume": 594,
    "sequence": 37,
    "title": "宿范水",
    "author": "储嗣宗",
    "content": [
      "行人倦游宦，秋草宿湖边。",
      "露湿芙蓉渡，月明渔网船。",
      "寒机深竹里，远浪到门前。",
      "何处思乡甚，歌声闻采莲。"
    ]
  },
  {
    "volume": 594,
    "sequence": 38,
    "title": "送顾陶校书归钱塘",
    "author": "储嗣宗",
    "content": [
      "清苦月偏知，南归瘦马迟。",
      "橐轻缘换酒，发白为吟诗。",
      "水色西陵渡，松声伍相祠。",
      "圣朝思直谏，不是挂冠时。"
    ]
  },
  {
    "volume": 594,
    "sequence": 39,
    "title": "题云阳高少府衙斋",
    "author": "储嗣宗",
    "content": [
      "大隐能兼济，轩窗逐胜开。",
      "远含云水思，深得栋梁材。",
      "吏散山逾静，庭闲鸟自来。",
      "更怜幽砌色，秋雨长莓苔。"
    ]
  }
]