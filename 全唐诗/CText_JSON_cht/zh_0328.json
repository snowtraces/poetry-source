[
  {
    "volume": 328,
    "sequence": 1,
    "title": "雜詩五首",
    "author": "權德輿",
    "content": [
      "婉彼嬴氏女，吹簫偶蕭史。彩鸞駕非煙，綽約兩仙子。",
      "神期諒交感，相顧乃如此。豈比成都人，琴心中夜起。",
      "陽臺巫山上，風雨忽清曠。朝雲與游龍，變化千萬狀。",
      "魂交複目斷，縹緲難比況。蘭澤不可親，凝情坐惆悵。",
      "淇水春正綠，上宮蘭葉齊。光風兩搖盪，鳴佩出中閨。",
      "一顧授橫波，千金呈瓠犀。徒然路傍子，怳怳複淒淒。",
      "碧樹泛鮮飆，玉琴含妙曲。佳人掩鸞鏡，婉婉凝相矚。",
      "文袿映束素，香黛宜fT綠。寂寞遠懷春，何時來比目。",
      "含顰倚瑤瑟，丹慊結繁慮。失身不自還，萬恨隨玉箸。",
      "蘼蕪山下路，團扇秋風去。君看心斷時，猶在目成處。"
    ]
  },
  {
    "volume": 328,
    "sequence": 2,
    "title": "廣陵詩",
    "author": "權德輿",
    "content": [
      "廣陵實佳麗，隋季此為京。八方稱輻湊，五達如砥平。",
      "大旆映空色，笳簫發連營。層台出重霄，金碧摩顥清。",
      "交馳流水轂，迥接浮雲甍。青樓旭日映，綠野春風晴。",
      "噴玉光照地，顰蛾價傾城。燈前互巧笑，陌上相逢迎。",
      "飄飄翠羽薄，掩映紅襦明。蘭麝遠不散，管弦閑自清。",
      "曲士守文墨，達人隨性情。茫茫竟同盡，冉冉將何營。",
      "且申今日歡，莫務身後名。肯學諸儒輩，書窗誤一生。"
    ]
  },
  {
    "volume": 328,
    "sequence": 3,
    "title": "古意",
    "author": "權德輿",
    "content": [
      "家人強進酒，酒後能忘情。持杯未飲時，眾感紛已盈。",
      "明月照我房，庭柯振秋聲。空庭白露下，枕席涼風生。",
      "所思萬里餘，水闊山縱橫。佳期憑夢想，未曉愁雞鳴。",
      "願將一心人，當年歡樂平。長筵映玉俎，素手彈秦箏。",
      "fT睇呈巧笑，惠音激淒清。此願良未果，永懷空如酲。"
    ]
  },
  {
    "volume": 328,
    "sequence": 4,
    "title": "雜言和常州李員外副使春日戲題十首",
    "author": "權德輿",
    "content": [
      "隨風柳絮輕，映日杏花明。無奈花深處，流鶯三數聲。",
      "蘭橈畫舸轉花塘，水映風搖路漸香。",
      "任興不知行近遠，更憐微月照鳴榔。",
      "簷前曉色驚雙燕，戶外春風舞百花。",
      "粉署可憐閑對此，唯令碧玉泛流霞。",
      "枕上覺，窗外曉。怯朝光，驚曙鳥。花墜露，滿芳沼。",
      "柳如絲，風嫋嫋。佳期遠，相見少。試一望，魂杳渺。",
      "閒庭無事，獨步春輝。韶光滿目，落蕊盈衣。芳樹交柯，文禽並飛。婉彼君子，悵然有違。對酒不飲，橫琴不揮。",
      "不揮者何，知音誠稀。",
      "江春好遊衍，處處芳菲積。彩舫入花津，香車依柳陌。",
      "綠楊煙嫋嫋，紅蕊鶯寂寂。如何愁思人，獨與風光隔。",
      "曙月漸到窗前，移尊更就芳筵。輕吹乍搖蘭燭，春光暗入花鈿。絲竹偏宜靜夜，綺羅共占韶年。",
      "不遣通宵盡醉，定知辜負風煙。",
      "露洗百花新，簾開月照人。綠窗銷暗燭，蘭徑掃清塵。",
      "雙燕頻驚夢，三桃競報春。相思寂不語，珠淚灑紅巾。",
      "雨歇風輕一院香，紅芳綠草接東牆。",
      "春衣試出當軒立，定被鄰家暗斷腸。",
      "春風半，春光遍。柳如絲，花似霰。歸心勞夢寐，遠目傷遊眄。可惜長安無限春，年年空向江南見。"
    ]
  },
  {
    "volume": 328,
    "sequence": 5,
    "title": "相思曲",
    "author": "權德輿",
    "content": [
      "少小別潘郎，嬌羞倚畫堂。有時裁尺素，無事約殘黃。",
      "鵲語臨妝鏡，花飛落繡床。相思不解說，明月照空房。"
    ]
  },
  {
    "volume": 328,
    "sequence": 6,
    "title": "古樂府",
    "author": "權德輿",
    "content": [
      "風光澹蕩百花吐，樓上朝朝學歌舞。身年二八婿侍中，幼妹承恩兄尚主。綠窗珠箔繡鴛鴦，侍婢先焚百和香。",
      "鶯啼日出不知曙，寂寂羅幃春夢長。"
    ]
  },
  {
    "volume": 328,
    "sequence": 7,
    "title": "渡江秋怨二首",
    "author": "權德輿",
    "content": [
      "秋江平，秋月明，孤舟獨夜萬里情。萬里情，相思遠，人不見兮淚滿眼。",
      "渡秋江兮渺然，望秋月兮嬋娟。色如練，萬里遍，我有所思兮不得見。不得見兮露寒水深，耿遙夜兮傷心。"
    ]
  },
  {
    "volume": 328,
    "sequence": 8,
    "title": "秋閨月",
    "author": "權德輿",
    "content": [
      "三五二八月如練，海上天涯應共見。不知何處玉樓前，乍入深閨玳瑁筵。露濃香徑和愁坐，風動羅幃照獨眠。",
      "初卷珠簾看不足。斜抱箜篌未成曲。稍映妝台臨綺窗，遙知不語淚雙雙。此時愁望知何極，萬里秋天同一色。",
      "靄靄遙分陌上光，迢迢對此閨中憶。早晚歸來歡宴同，可憐歌吹月明中。此夜不堪腸斷絕，願隨流影到遼東。"
    ]
  },
  {
    "volume": 328,
    "sequence": 9,
    "title": "薄命篇",
    "author": "權德輿",
    "content": [
      "昔住邯鄲年尚少，只是嬌羞弄花鳥。青樓碧紗大道邊，綠楊日暮風嫋嫋。嬋娟玉貌二八餘，自憐顏色花不如。",
      "麗質全勝秦氏女，槁砧寧用專城居。歲去年來年漸長，青春紅粉全堪賞。玉樓珠箔但閒居，南陌東城詎來往。",
      "韶光日日看漸遲。摽梅既落行有時。甯知燕趙娉婷子，翻嫁幽並遊俠兒。年年結束青絲騎，出門一去何時至。",
      "秋月空懸翡翠簾，春幃懶臥鴛鴦被。沙塞經時不寄書，深閨愁獨意何如。花前拭淚情無限，月下調琴恨有餘。",
      "離別苦多相見少，洞房愁夢何由曉。閑看雙燕淚霏霏，靜對空床魂悄悄。鏡裏紅顏不自禁，陌頭香騎動春心。",
      "為問佳期早晚是，人人總解有黃金。"
    ]
  },
  {
    "volume": 328,
    "sequence": 10,
    "title": "放歌行",
    "author": "權德輿",
    "content": [
      "夕陽不駐東流急，榮名貴在當年立。青春虛度無所成，白首銜悲亦何及。拂衣西笑出東山，君臣道合俄頃間。",
      "一言一笑玉墀上，變化生涯如等閒。朱門杳杳列華戟，座中皆是王侯客。鳴環動佩暗珊珊，駿馬花驄白玉鞍。",
      "十千鬥酒不知貴，半醉留賓邀盡歡。銀燭煌煌夜將久，侍婢金罍瀉春酒。春酒盛來琥珀光，暗聞蘭麝幾般香。",
      "乍看皓腕映羅袖，微聽清歌發杏梁。雙鬟美人君不見，一一皆勝趙飛燕。迎杯乍舉石榴裙，勻粉時交合歡扇。",
      "未央鐘漏醉中聞，聯騎朝天曙色分。雙闕煙雲遙靄靄，五衢車馬亂紛紛。罷朝鳴佩驟歸鞍，今日還同昨日歡。",
      "歲歲年年恣遊宴，出門滿路光輝遍。一身自樂何足言，九族為榮真可羨。男兒稱意須及時，閉門下帷人不知。",
      "年光看逐轉蓬盡，徒詠東山招隱詩。"
    ]
  },
  {
    "volume": 328,
    "sequence": 11,
    "title": "旅館雪晴，又睹新月，眾興所感，因成雜言",
    "author": "權德輿",
    "content": [
      "寥寥深夜雪初晴，樓上雲開月漸明。池中片影依稀見，簾外清光遠近生。皎皎晴空疑破鏡，廣庭積素偏相映。",
      "珠簾卷卻光更深，玉指持來色逾淨。夢覺青樓最可憐，嬋娟素魄滿寒天。天地寥寥同一色，秦淮楚江無限極。",
      "歸鴻斷猿何處聲，深閨旅館遙相憶。長安五侯華閣開，嘉賓列坐傾金罍。賞明月，玩流雪，纖手蛾眉座中設，清歌一聲無斷絕。夜已央，樂未闌。狐裘獸炭不知寒，珠環翠佩聲珊珊。履舄紛紜桂袖攢，朱顏倚醉盡君歡。",
      "人生少年全不久，相看且勸杯中酒。丈夫富貴自有期，映雪讀書徒白首。"
    ]
  },
  {
    "volume": 328,
    "sequence": 12,
    "title": "玉台體十二首",
    "author": "權德輿",
    "content": [
      "鸞啼蘭已紅，見出鳳城東。粉汗宜斜日，衣香逐上風。",
      "情來不自覺，暗駐五花驄。",
      "嬋娟二八正嬌羞，日暮相逢南陌頭。",
      "試問佳期不肯道，落花深處指青樓。",
      "隱映羅衫薄，輕盈玉腕圓。相逢不肯語，微笑畫屏前。",
      "知向遼東去，由來幾許愁。破顏君莫怪，嬌小不禁羞。",
      "樓上吹簫罷，閨中刺繡闌。佳期不可見，盡日淚潺潺。",
      "淚盡珊瑚枕，魂銷玳瑁床。羅衣不忍著，羞見繡鴛鴦。",
      "君去期花時，花時君不至。簷前雙燕飛，落妾相思淚。",
      "空閨滅燭後，羅幌獨眠時。淚盡腸欲斷，心知人不知。",
      "秋風一夜至，吹盡後庭花。莫作經時別，西鄰是宋家。",
      "獨自披衣坐，更深月露寒。隔簾腸欲斷，爭敢下階看。",
      "昨夜裙帶解，今朝蟢子飛。鉛華不可棄，莫是槁砧歸。",
      "萬里行人至，深閨夜未眠。雙眉燈下掃，不待鏡臺前。"
    ]
  },
  {
    "volume": 328,
    "sequence": 13,
    "title": "贈友人",
    "author": "權德輿",
    "content": [
      "知向巫山逢日暮，輕袿玉佩暫淹留。",
      "曉隨雲雨歸何處，還是襄王夢覺愁。"
    ]
  },
  {
    "volume": 328,
    "sequence": 14,
    "title": "舟行見月",
    "author": "權德輿",
    "content": [
      "月入孤舟夜半晴，寥寥霜雁兩三聲。",
      "洞房燭影在何處，欲寄相思夢不成。"
    ]
  },
  {
    "volume": 328,
    "sequence": 15,
    "title": "雜興五首",
    "author": "權德輿",
    "content": [
      "叢鬢愁眉時勢新，初笄絕代北方人。",
      "一顰一笑千金重，肯似成都夜失身。",
      "乍聽絲聲似竹聲，又疑丹穴九雛驚。",
      "金波露洗淨於晝，寂寞不堪深夜情。",
      "琥珀尊開月映簾，調弦理曲指纖纖。",
      "含羞斂態勸君住，更奏新聲刮骨鹽。",
      "乳燕雙飛鶯亂啼，百花如繡照深閨。",
      "新妝對鏡知無比，微笑時時出瓠犀。",
      "巫山雲雨洛川神，珠襻香腰穩稱身。",
      "惆悵妝成君不見，含情起立問傍人。"
    ]
  }
]