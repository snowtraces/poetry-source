[
  {
    "volume": 298,
    "sequence": 1,
    "title": "涼州行",
    "author": "王建",
    "content": [
      "涼州四邊沙皓皓，漢家無人開舊道。邊頭州縣盡胡兵，將軍別築防秋城。萬里人家皆已沒，年年旌節發西京。",
      "多來中國收婦女，一半生男為漢語。蕃人舊日不耕犁，相學如今種禾黍。驅羊亦著錦為衣，為惜氈裘防鬥時。",
      "養蠶繰繭成匹帛，那堪繞帳作旌旗。城頭山雞鳴角角，洛陽家家學胡樂。"
    ]
  },
  {
    "volume": 298,
    "sequence": 2,
    "title": "寒食行",
    "author": "王建",
    "content": [
      "寒食家家出古城，老人看屋少年行。丘壟年年無舊道，車徒散行入衰草。牧兒驅牛下塚頭，畏有家人來灑掃。",
      "遠人無墳水頭祭，還引婦姑望鄉拜。三日無火燒紙錢，紙錢那得到黃泉。但看壟上無新土，此中白骨應無主。"
    ]
  },
  {
    "volume": 298,
    "sequence": 3,
    "title": "促刺詞",
    "author": "王建",
    "content": [
      "促刺複促刺，水中無魚山無石。少年雖嫁不得歸，頭白猶著父母衣。田邊舊宅非所有，我身不及逐雞飛。",
      "出門若有歸死處，猛虎當衢向前去。百年不遣踏君門，在家誰喚為新婦。豈不見他鄰舍娘，嫁來常在舅姑傍。"
    ]
  },
  {
    "volume": 298,
    "sequence": 4,
    "title": "壟頭水",
    "author": "王建",
    "content": [
      "壟水何年壟頭別，不在山中亦嗚咽。征人塞耳馬不行，未到壟頭聞水聲。謂是西流入蒲海，還聞北去繞龍城。",
      "壟東壟西多屈曲，野麋飲水長簇簇。胡兵夜回水旁住，憶著來時磨劍處。向前無井複無泉，放馬回看壟頭樹。"
    ]
  },
  {
    "volume": 298,
    "sequence": 5,
    "title": "北邙行",
    "author": "王建",
    "content": [
      "北邙山頭少閑土，儘是洛陽人舊墓。舊墓人家歸葬多，堆著黃金無買處。天涯悠悠葬日促，岡阪崎嶇不停轂。",
      "高張素幕繞銘旌，夜唱挽歌山下宿。洛陽城北複城東，魂車祖馬長相逢。車轍廣若長安路，蒿草少於松柏樹。",
      "澗底盤陀石漸稀，盡向墳前作羊虎。誰家石碑文字滅，後人重取書年月。朝朝車馬送葬回，還起大宅與高臺。"
    ]
  },
  {
    "volume": 298,
    "sequence": 6,
    "title": "溫泉宮行",
    "author": "王建",
    "content": [
      "十月一日天子來，青繩禦路無塵埃。宮前內裏湯各別，每個白玉芙蓉開。朝元閣向山上起，城繞青山龍暖水。",
      "夜開金殿看星河，宮女知更月明裏。武皇得仙王母去，山雞晝鳴宮中樹。溫泉決決出宮流，宮使年年修玉樓。",
      "禁兵去盡無射獵，日西麋鹿登城頭。梨園弟子偷曲譜，頭白人間教歌舞。"
    ]
  },
  {
    "volume": 298,
    "sequence": 7,
    "title": "春詞",
    "author": "王建",
    "content": [
      "紅煙滿戶日照梁，天絲軟弱蟲飛揚。菱花霍霍繞帷光，美人對鏡著衣裳。庭中並種相思樹，夜夜還棲雙鳳凰。"
    ]
  },
  {
    "volume": 298,
    "sequence": 8,
    "title": "遼東行",
    "author": "王建",
    "content": [
      "遼東萬里遼水曲，古戍無城複無屋。黃雲蓋地雪作山，不惜黃金買衣服。戰回各自收弓箭，正西回面家鄉遠。",
      "年年郡縣送征人，將與遼東作丘阪。寧為草木鄉中生，有身不向遼東行。"
    ]
  },
  {
    "volume": 298,
    "sequence": 9,
    "title": "塞上梅",
    "author": "王建",
    "content": [
      "天山路傍一株梅，年年花發黃雲下。昭君已歿漢使回，前後征人惟系馬。日夜風吹滿隴頭，還隨隴水東西流。",
      "此花若近長安路，九衢年少無攀處。"
    ]
  },
  {
    "volume": 298,
    "sequence": 10,
    "title": "戴勝詞",
    "author": "王建",
    "content": [
      "戴勝誰與爾為名，木中作窠牆上鳴。聲聲催我急種穀，人家向田不歸宿。紫冠采采褐羽斑，銜得蜻蜓飛過屋。",
      "可憐白鷺滿綠池，不如戴勝知天時。"
    ]
  },
  {
    "volume": 298,
    "sequence": 11,
    "title": "秋千詞",
    "author": "王建",
    "content": [
      "長長絲繩紫複碧，嫋嫋橫枝高百尺。少年兒女重秋千，盤巾結帶分兩邊。身輕裙薄易生力，雙手向空如鳥翼。",
      "下來立定重系衣，複畏斜風高不得。傍人送上那足貴，終賭鳴璫鬥自起。回回若與高樹齊，頭上寶釵從墮地。",
      "眼前爭勝難為休，足踏平地看始愁。"
    ]
  },
  {
    "volume": 298,
    "sequence": 12,
    "title": "開池得古釵",
    "author": "王建",
    "content": [
      "美人開池北堂下，拾得寶釵金未化。鳳凰半在雙股齊，鈿花落處生黃泥。當時墮地覓不得，暗想窗中還夜啼。",
      "可知將來對夫婿，鏡前學梳古時髻。莫言至死亦不遺，還似前人初得時。"
    ]
  },
  {
    "volume": 298,
    "sequence": 13,
    "title": "賽神曲",
    "author": "王建",
    "content": [
      "男抱琵琶女作舞，主人再拜聽神語。新婦上酒勿辭勤，使爾舅姑無所苦。椒漿湛湛桂座新，一雙長箭系紅巾。",
      "但願牛羊滿家宅，十月報賽南山神。青天無風水複碧，龍馬上鞍牛服軛。紛紛醉舞踏衣裳，把酒路旁勸行客。"
    ]
  },
  {
    "volume": 298,
    "sequence": 14,
    "title": "田家留客",
    "author": "王建",
    "content": [
      "人家少能留我屋，客有新漿馬有粟。遠行僮僕應苦饑，新婦廚中炊欲熟。不嫌田家破門戶，蠶房新泥無風土。",
      "行人但飲莫畏貧。明府上來何苦辛。丁甯回語屋中妻，有客勿令兒夜啼。雙塚直西有縣路，我教丁男送君去。"
    ]
  },
  {
    "volume": 298,
    "sequence": 15,
    "title": "精衛詞",
    "author": "王建",
    "content": [
      "精衛誰教爾填海，海邊石子青磊磊。但得海水作枯池，海中魚龍何所為。口穿豈為空銜石，山中草木無全枝。",
      "朝在樹頭暮海裏，飛多羽折時墮水。高山未盡海未平，願我身死子還生。"
    ]
  },
  {
    "volume": 298,
    "sequence": 16,
    "title": "老婦歎鏡",
    "author": "王建",
    "content": [
      "嫁時明鏡老猶在，黃金鏤畫雙鳳背。憶昔咸陽初買來，燈前自繡芙蓉帶。十年不開一片鐵，長向暗中梳白髮。",
      "今日後床重照看，生死終當此長別。"
    ]
  },
  {
    "volume": 298,
    "sequence": 17,
    "title": "望夫石",
    "author": "王建",
    "content": [
      "望夫處，江悠悠。化為石，不回頭。",
      "上頭日日風複雨，行人歸來石應語。"
    ]
  },
  {
    "volume": 298,
    "sequence": 18,
    "title": "別鶴曲",
    "author": "王建",
    "content": [
      "主人一去池水絕，池鶴散飛不相別。青天漫漫碧水重，知向何山風雪中。萬里雖然音影在，兩心終是死生同。",
      "池邊巢破松樹死，樹頭年年烏生子。"
    ]
  },
  {
    "volume": 298,
    "sequence": 19,
    "title": "烏棲曲",
    "author": "王建",
    "content": [
      "章華宮人夜上樓，君王望月西山頭。",
      "夜深宮殿門不鎖，白露滿山山葉墮。"
    ]
  },
  {
    "volume": 298,
    "sequence": 20,
    "title": "雉將雛",
    "author": "王建",
    "content": [
      "雉咿喔，雛出ob。毛斑斑，觜啄啄。學飛未得一尺高，還逐母行旋母腳。麥壟淺淺難蔽身，遠去戀雛低怕人。",
      "時時土中鼓兩翅，引雛拾蟲不相離。"
    ]
  },
  {
    "volume": 298,
    "sequence": 21,
    "title": "白紵歌二首",
    "author": "王建",
    "content": [
      "天河漫漫北斗璨，宮中烏啼知夜半。新縫白紵舞衣成，來遲邀得吳王迎。低鬟轉面掩雙袖。玉釵浮動秋風生。",
      "酒多夜長夜未曉，月明燈光兩相照。後庭歌聲更窈窕。",
      "館娃宮中春日暮，荔枝木瓜花滿樹。城頭烏棲休擊鼓，青娥彈瑟白紵舞。夜天曈曈不見星，宮中火照西江明。",
      "美人醉起無次第，墮釵遺佩滿中庭。此時但願可君意，回晝為宵亦不寐。年年奉君君莫棄。"
    ]
  },
  {
    "volume": 298,
    "sequence": 22,
    "title": "短歌行",
    "author": "王建",
    "content": [
      "人初生，日初出。上山遲，下山疾。百年三萬六千朝，夜裏分將強半日。有歌有舞須早為，昨日健於今日時。",
      "人家見生男女好，不知男女催人老。短歌行，無樂聲。"
    ]
  },
  {
    "volume": 298,
    "sequence": 23,
    "title": "飲馬長城窟",
    "author": "王建",
    "content": [
      "長城窟，長城窟邊多馬骨。古來此地無井泉，賴得秦家築城卒。征人飲馬愁不回，長城變作望鄉堆。",
      "蹄蹤未幹人去近，續後馬來泥汙盡。枕弓睡著待水生，不見陰山在前陣。馬蹄足脫裝馬頭，健兒戰死誰封侯。"
    ]
  },
  {
    "volume": 298,
    "sequence": 24,
    "title": "烏夜啼",
    "author": "王建",
    "content": [
      "庭樹烏，爾何不向別處棲，夜夜夜半當戶啼。",
      "家人把燭出洞戶，驚棲失群飛落樹。一飛直欲飛上天。",
      "回回不離舊棲處。未明重繞主人屋，欲下空中黑相觸。",
      "風飄雨濕亦不移，君家樹頭多好枝。"
    ]
  },
  {
    "volume": 298,
    "sequence": 25,
    "title": "簇蠶辭",
    "author": "王建",
    "content": [
      "蠶欲老，箔頭作繭絲皓皓。場寬地高風日多，不向中庭z4蒿草。神蠶急作莫悠揚，年來為爾祭神桑。",
      "但得青天不下雨，上無蒼蠅下無鼠。新婦拜簇願繭稠，女灑桃漿男打鼓。三日開箔雪團團，先將新繭送縣官。",
      "已聞鄉里催織作，去與誰人身上著。"
    ]
  },
  {
    "volume": 298,
    "sequence": 26,
    "title": "渡遼水",
    "author": "王建",
    "content": [
      "渡遼水，此去咸陽五千里。來時父母知隔生，重著衣裳如送死。亦有白骨歸咸陽，營家各與題本鄉。",
      "身在應無回渡日，駐馬相看遼水傍。"
    ]
  },
  {
    "volume": 298,
    "sequence": 27,
    "title": "空城雀",
    "author": "王建",
    "content": [
      "空城雀，何不飛來人家住，空城無人種禾黍。",
      "土間生子草間長，滿地蓬蒿幸無主。近村雖有高樹枝，雨中無食長苦饑。八月小兒挾弓箭，家家畏向田頭飛。",
      "但能不出空城裏，秋時百草皆有子。報言黃口莫啾啾，長爾得成無橫死。"
    ]
  },
  {
    "volume": 298,
    "sequence": 28,
    "title": "水運行",
    "author": "王建",
    "content": [
      "西江運船立紅幟，萬棹千帆繞江水。去年六月無稻苗，已說水鄉人餓死。縣官部船日算程，暴風惡雨亦不停。",
      "在生有樂當有苦，三年作官一年行。壞舟畏鼠複畏漏，恐向太倉折升鬥。辛勤耕種非毒藥，看著不入農夫口。",
      "用盡百金不為費，但得一金即為利。遠征海稻供邊食，豈如多種邊頭地。"
    ]
  },
  {
    "volume": 298,
    "sequence": 29,
    "title": "當窗織",
    "author": "王建",
    "content": [
      "歎息複歎息，園中有棗行人食。貧家女為富家織。",
      "翁母隔牆不得力。水寒手澀絲脆斷，續來續去心腸爛。",
      "草蟲促促機下啼，兩日催成一匹半。輸官上頂有零落，姑未得衣身不著。當窗卻羨青樓倡，十指不動衣盈箱。"
    ]
  },
  {
    "volume": 298,
    "sequence": 30,
    "title": "失釵怨",
    "author": "王建",
    "content": [
      "貧女銅釵惜於玉，失卻來尋一日哭。嫁時女伴與作妝，頭戴此釵如鳳凰。雙杯行酒六親喜，我家新婦宜拜堂。",
      "鏡中乍無失髻樣，初起猶疑在床上。高樓翠鈿飄舞塵，明日從頭一遍新。"
    ]
  },
  {
    "volume": 298,
    "sequence": 31,
    "title": "春燕詞",
    "author": "王建",
    "content": [
      "新燕新燕何不定，東家綠池西家井。飛鳴當戶影悠揚，一繞簷頭一繞梁。黃姑說向新婦女，去年墮子汙衣箱。",
      "已能辭山複過海，幸我堂前故巢在。求食慎勿愛高飛，空中饑鳶為爾害。辛勤作窠在畫梁，願得年年主人富。"
    ]
  },
  {
    "volume": 298,
    "sequence": 32,
    "title": "主人故池",
    "author": "王建",
    "content": [
      "高池高閣上連起，荷葉團團蓋秋水。",
      "主人已遠涼風生，舊客不來芙蓉死。"
    ]
  },
  {
    "volume": 298,
    "sequence": 33,
    "title": "古宮怨",
    "author": "王建",
    "content": [
      "乳烏啞啞飛複啼，城頭晨夕宮中棲。",
      "吳王別殿繞江水，後宮不開美人死。"
    ]
  },
  {
    "volume": 298,
    "sequence": 34,
    "title": "關山月",
    "author": "王建",
    "content": [
      "關山月，營開道白前軍發。凍輪當磧光悠悠，照見三堆兩堆骨。邊風割面天欲明，金沙嶺西看看沒。"
    ]
  },
  {
    "volume": 298,
    "sequence": 35,
    "title": "贈離曲",
    "author": "王建",
    "content": [
      "合歡葉墮梧桐秋，鴛鴦背飛水分流。少年使我忽相棄。",
      "雌號雄鳴夜悠悠。夜長月沒蟲切切，冷風入房燈焰滅。",
      "若知中路各西東，彼此不忘同心結。收取頭邊蛟龍枕，留著箱中雙雉裳。我今焚卻舊房物，免使他人登爾床。"
    ]
  },
  {
    "volume": 298,
    "sequence": 36,
    "title": "宛轉詞",
    "author": "王建",
    "content": [
      "宛宛轉轉勝上紗，紅紅綠綠苑中花。",
      "紛紛泊泊夜飛鴉，寂寂寞寞離人家。"
    ]
  },
  {
    "volume": 298,
    "sequence": 37,
    "title": "水夫謠",
    "author": "王建",
    "content": [
      "苦哉生長當驛邊，官家使我牽驛船。辛苦日多樂日少，水宿沙行如海鳥。逆風上水萬斛重，前驛迢迢後淼淼。",
      "半夜緣堤雪和雨，受他驅遣還複去。衣寒衣濕披短蓑，臆穿足裂忍痛何。到明辛苦無處說，齊聲騰踏牽船出。",
      "一間茆屋何所直，父母之鄉去不得。我願此水作平田，長使水夫不怨天。"
    ]
  },
  {
    "volume": 298,
    "sequence": 38,
    "title": "田家行",
    "author": "王建",
    "content": [
      "男聲欣欣女顏悅，人家不怨言語別。五月雖熱麥風清，簷頭索索繰車鳴。野蠶作繭人不取，葉間撲撲秋蛾生。",
      "麥收上場絹在軸，的知輸得官家足。不望入口複上身，且免向城賣黃犢。回家衣食無厚薄，不見縣門身即樂。"
    ]
  },
  {
    "volume": 298,
    "sequence": 39,
    "title": "去婦",
    "author": "王建",
    "content": [
      "新婦去年胼手足，衣不暇縫蠶廢簇。白頭使我憂家事，還如夜裏燒殘燭。當初為取傍人語，豈道如今自辛苦。",
      "在時縱嫌織絹遲，有絲不上鄰家機。"
    ]
  },
  {
    "volume": 298,
    "sequence": 40,
    "title": "神樹詞",
    "author": "王建",
    "content": [
      "我家家西老棠樹，須晴即晴雨即雨。四時八節上杯盤，願神莫離神處所。男不著丁女在舍，官事上下無言語。",
      "老身長健樹婆娑，萬歲千年作神主。"
    ]
  },
  {
    "volume": 298,
    "sequence": 41,
    "title": "祝鵲",
    "author": "王建",
    "content": [
      "神鵲神鵲好言語，行人早回多利賂。",
      "我今庭中栽好樹，與汝作巢當報汝。"
    ]
  },
  {
    "volume": 298,
    "sequence": 42,
    "title": "古謠",
    "author": "王建",
    "content": [
      "一東一西壟頭水，一聚一散天邊霞。",
      "一來一去道上客，一顛一倒池中麻。"
    ]
  },
  {
    "volume": 298,
    "sequence": 43,
    "title": "公無渡河",
    "author": "王建",
    "content": [
      "渡頭惡天兩岸遠，波濤塞川如疊阪。幸無白刃驅向前，何用將身自棄捐。蛟龍齧骨魚食血，黃泥直下無青天。",
      "男兒縱輕婦人語，惜君性命還須取。婦人無力挽斷衣，舟沈身死悔難追。公無渡河，公須自為。"
    ]
  },
  {
    "volume": 298,
    "sequence": 44,
    "title": "海人謠",
    "author": "王建",
    "content": [
      "海人無家海裏住，采珠役象為歲賦。",
      "惡波橫天山塞路，未央宮中常滿庫。"
    ]
  },
  {
    "volume": 298,
    "sequence": 45,
    "title": "行見月",
    "author": "王建",
    "content": [
      "月初生，居人見月一月行。行行一年十二月，強半馬上看盈缺。百年歡樂能幾何，在家見少行見多。",
      "不緣衣食相驅遣，此身誰願長奔波。篋中有帛倉有粟，豈向天涯走碌碌。家人見月望我歸，正是道上思家時。"
    ]
  },
  {
    "volume": 298,
    "sequence": 46,
    "title": "七夕曲",
    "author": "王建",
    "content": [
      "河邊獨自看星宿，夜織天絲難接續。拋梭振鑷動明璫，為有秋期眠不足。遙愁今夜河水隔，龍駕車轅鵲填石。",
      "流蘇翠帳星渚間，環佩無聲燈寂寂。兩情纏綿忽如故。",
      "複畏秋風生曉路。幸回郎意且斯須，一年中別今始初。",
      "明星未出少停車。"
    ]
  },
  {
    "volume": 298,
    "sequence": 47,
    "title": "兩頭纖纖",
    "author": "王建",
    "content": [
      "兩頭纖纖青玉玦，半白半黑頭上發。",
      "逼逼僕僕春冰裂，磊磊落落桃花結。"
    ]
  },
  {
    "volume": 298,
    "sequence": 48,
    "title": "獨漉歌",
    "author": "王建",
    "content": [
      "獨獨漉漉，鼠食貓肉。烏日中，鶴露宿。黃河水直人心曲。"
    ]
  },
  {
    "volume": 298,
    "sequence": 49,
    "title": "寄遠曲",
    "author": "王建",
    "content": [
      "美人別來無處所，巫山月明湘江雨。千回相見不分明，井底看星夢中語。兩心相對尚難知，何況萬里不相疑。"
    ]
  },
  {
    "volume": 298,
    "sequence": 50,
    "title": "傷韋令孔雀詞",
    "author": "王建",
    "content": [
      "可憐孔雀初得時，美人為爾別開池。池邊鳳凰作伴侶，羌聲鸚鵡無言語。雕籠玉架嫌不棲，夜夜思歸向南舞。",
      "如今憔悴人見惡，萬里更求新孔雀。熱眠雨水饑拾蟲，翠尾盤泥金彩落。多時人養不解飛，海山風黑何處歸。"
    ]
  },
  {
    "volume": 298,
    "sequence": 51,
    "title": "傷鄰家鸚鵡詞",
    "author": "王建",
    "content": [
      "東家小女不惜錢，買得鸚鵡獨自憐。自從死卻家中女，無人更共鸚鵡語。十日不飲一滴漿，淚漬綠毛頭似鼠。",
      "舌關啞咽畜哀怨，開籠放飛離人眼。短聲亦絕翠臆翻，新墓崔嵬舊巢遠。此禽有志女有靈，定為連理相並生。"
    ]
  },
  {
    "volume": 298,
    "sequence": 52,
    "title": "春來曲",
    "author": "王建",
    "content": [
      "春欲來，每日望春門早開。黃衫白馬帶塵土，逢著探春人卻回。禦堤內園曉過急，九衢大宅家家入。",
      "青帝少女染桃花，露妝初出紅猶濕。光風暾暾蝶宛宛，繞樹氣匝枝柯軟。可憐寒食街中郎，早起著得單衣裳。",
      "少年即見春好處，似我白頭無好樹。"
    ]
  },
  {
    "volume": 298,
    "sequence": 53,
    "title": "春去曲",
    "author": "王建",
    "content": [
      "春已去，花亦不知春去處。緣岡繞澗卻歸來，百回看著無花樹。就中一夜東風惡，收紅拾紫無遺落。",
      "老夫不比少年兒，不中數與春別離。"
    ]
  },
  {
    "volume": 298,
    "sequence": 54,
    "title": "東征行",
    "author": "王建",
    "content": [
      "桐柏水西賊星落，梟雛夜飛林木惡。相國刻日波濤清，當朝自請東南征。舍人為賓侍郎副，曉覺蓬萊欠佩聲。",
      "玉階舞蹈謝旌節，生死向前山可穴。同時賜馬並賜衣，禦樓看帶弓刀發。馬前猛士三百人，金書左右紅旗新。",
      "司庖常膳皆得對，好事將軍封爾身。男兒生殺在手裏，營門老將皆憂死。曈曈白日當南山，不立功名終不還。"
    ]
  },
  {
    "volume": 298,
    "sequence": 55,
    "title": "荊門行",
    "author": "王建",
    "content": [
      "江邊行人暮悠悠，山頭殊未見荊州。峴亭西南路多曲，櫟林深深石鏃鏃。看炊紅米煮白魚，夜向雞鳴店家宿。",
      "南中三月蚊蚋生，黃昏不聞人語聲。生紗帷疏薄如霧，隔衣噆膚耳邊鳴。欲明不待燈火起，喚得官船過蠻水。",
      "女兒停客茆屋新，開門掃地桐花裏。犬聲撲撲寒溪煙，人家燒竹種山田。巴雲欲雨熏石熱，麋鹿度江蟲出穴。",
      "大蛇過處一山腥，野牛驚跳雙角折。斜分漢水橫千山，山青水綠荊門關。向前問個長沙路，舊是屈原沈溺處。",
      "誰家丹旐已南來，逢著流人從此去。月明山鳥多不棲，下枝飛上高枝啼。主人念遠心不懌，羅衫臥對章台夕。",
      "紅燭交橫各自歸，酒醒還是他鄉客。壯年留滯尚思家，況複白頭在天涯。"
    ]
  },
  {
    "volume": 298,
    "sequence": 56,
    "title": "鏡聽詞",
    "author": "王建",
    "content": [
      "重重摩挲嫁時鏡，夫婿遠行憑鏡聽。回身不遣別人知，人意丁寧鏡神聖。懷中收拾雙錦帶，恐畏街頭見驚怪。",
      "嗟嗟eP々下堂階，獨自灶前來跪拜。出門願不聞悲哀，郎在任郎回未回。月明地上人過盡，好語多同皆道來。",
      "卷帷上床喜不定。與郎裁衣失翻正。可中三日得相見，重繡錦囊磨鏡面。"
    ]
  },
  {
    "volume": 298,
    "sequence": 57,
    "title": "行宮詞",
    "author": "王建",
    "content": [
      "上陽宮到蓬萊殿，行宮岩岩遙相見。向前天子行幸多，馬蹄車轍山川遍。當時州縣每年修，皆留內人看玉案。",
      "禁兵奪得明堂後，長閉桃源與綺繡。開元歌舞古草頭，梁州樂人世嫌舊。官家乏人作宮戶，不泥宮牆斫宮樹。",
      "兩邊仗屋半崩摧，夜火入林燒殿柱。休封中嶽六十年，行宮不見人眼穿。"
    ]
  },
  {
    "volume": 298,
    "sequence": 58,
    "title": "羽林行",
    "author": "王建",
    "content": [
      "長安惡少出名字，樓下劫商樓上醉。天明下直明光宮，散入五陵松柏中。百回殺人身合死，赦書尚有收城功。",
      "九衢一日消息定，鄉吏籍中重改姓。出來依舊屬羽林，立在殿前射飛禽。"
    ]
  },
  {
    "volume": 298,
    "sequence": 59,
    "title": "射虎行",
    "author": "王建",
    "content": [
      "自去射虎得虎歸，官差射虎得虎遲。獨行以死當虎命，兩人因疑終不定。朝朝暮暮空手回，山下綠苗成道徑。",
      "遠立不敢汙箭鏃，聞死還來分虎肉。惜留猛虎著深山，射殺恐畏終身閑。"
    ]
  },
  {
    "volume": 298,
    "sequence": 60,
    "title": "遠將歸",
    "author": "王建",
    "content": [
      "遠將歸，勝未別離時。在家相見熟，新歸歡不足。",
      "去願車輪遲，回思馬蹄速。但令在舍相對貧，不向天涯金繞身。"
    ]
  },
  {
    "volume": 298,
    "sequence": 61,
    "title": "尋橦歌",
    "author": "王建",
    "content": [
      "人間百戲皆可學，尋橦不比諸餘樂。重梳短髻下金鈿，紅帽青巾各一邊。身輕足捷勝男子，繞竿四面爭先緣。",
      "習多倚附欹竿滑，上下蹁躚皆著襪。翻身垂頸欲落地，卻住把腰初似歇。大竿百夫擎不起，嫋嫋半在青雲裏。",
      "纖腰女兒不動容，戴行直舞一曲終。回頭但覺人眼見，矜難恐畏天無風。險中更險何曾失，山鼠懸頭猿掛膝。",
      "小垂一手當舞盤，斜慘雙蛾看落日。斯須改變曲解新，貴欲歡他平地人。散時滿面生顏色，行步依前無氣力。"
    ]
  },
  {
    "volume": 298,
    "sequence": 62,
    "title": "銅雀台",
    "author": "王建",
    "content": [
      "嬌愛更何日，高臺空數層。含啼映雙袖，不忍看西陵。",
      "漳水東流無複來，百花輦路為蒼苔。青樓月夜長寂寞，碧雲日暮空裴回。君不見鄴中萬事非昔時，古人不在今人悲。春風不逐君王去，草色年年舊宮路。",
      "宮中歌舞已浮雲，空指行人往來處。"
    ]
  },
  {
    "volume": 298,
    "sequence": 63,
    "title": "雞鳴曲",
    "author": "王建",
    "content": [
      "雞初鳴，明星照東屋；雞再鳴，紅霞生海腹。",
      "百官待漏雙闕前，聖人亦掛山龍服。寶釵命婦燈下起，環佩玲瓏曉光裏。直內初燒玉案香，司更尚滴銅壺水。",
      "金吾衛裏直郎妻，到明不睡聽晨雞。天頭日月相送迎，夜棲旦鳴人不迷。"
    ]
  },
  {
    "volume": 298,
    "sequence": 64,
    "title": "送衣曲",
    "author": "王建",
    "content": [
      "去秋送衣渡黃河，今秋送衣上隴阪。婦人不知道徑處，但問新移軍近遠。半年著道經雨濕，開籠見風衣領急。",
      "舊來十月初點衣，與郎著向營中集。絮時厚厚綿纂纂，貴欲征人身上暖。願身莫著裹屍歸，願妾不死長送衣。"
    ]
  },
  {
    "volume": 298,
    "sequence": 65,
    "title": "斜路行",
    "author": "王建",
    "content": [
      "世間娶容非娶婦，中庭牡丹勝松樹。九衢大道人不行，走馬奔車逐斜路。斜路行熟直路荒，東西豈是橫太行。",
      "南樓彈弦北戶舞，行人到此多回徨。頭白如絲面如繭，亦學少年行不返。縱令自解思故鄉，輪折蹄穿白日晚。",
      "誰將古曲換斜音，回取行人斜路心。"
    ]
  },
  {
    "volume": 298,
    "sequence": 66,
    "title": "織錦曲",
    "author": "王建",
    "content": [
      "大女身為織錦戶，名在縣家供進簿。長頭起樣呈作官，聞道官家中苦難。回花側葉與人別，唯恐秋天絲線幹。",
      "紅縷葳蕤紫茸軟，蝶飛參差花宛轉。一梭聲盡重一梭，玉腕不停羅袖卷。窗中夜久睡髻偏，橫釵欲墮垂著肩。",
      "合衣臥時參沒後，停燈起在雞鳴前。一匹千金亦不賣，限日未成宮裏怪。錦江水涸貢轉多，宮中盡著單絲羅。",
      "莫言山積無盡日，百尺高樓一曲歌。"
    ]
  },
  {
    "volume": 298,
    "sequence": 67,
    "title": "擣衣曲",
    "author": "王建",
    "content": [
      "月明中庭擣衣石，掩帷下堂來搗帛。婦姑相對神力生，雙揎白腕調杵聲。高樓敲玉節會成，家家不睡皆起聽。",
      "秋天丁丁複凍凍，玉釵低昂衣帶動。夜深月落冷如刀，濕著一雙纖手痛。回編易裂看生熟，鴛鴦紋成水波曲。",
      "重燒熨斗帖兩頭，與郎裁作迎寒裘。"
    ]
  },
  {
    "volume": 298,
    "sequence": 68,
    "title": "秋夜曲二首",
    "author": "王建",
    "content": [
      "天清漏長霜泊泊，蘭綠收榮桂膏涸。高樓雲鬟弄嬋娟，古瑟暗斷秋風弦。玉關遙隔萬里道，金刀不剪雙淚泉。",
      "香囊火死香氣少，向帷合眼何時曉。城烏作營啼野月，秦州少婦生離別。",
      "秋燈向壁掩洞房，良人此夜直明光。",
      "天河悠悠漏水長，南樓北斗兩相當。"
    ]
  },
  {
    "volume": 298,
    "sequence": 69,
    "title": "題台州隱靜寺",
    "author": "王建",
    "content": [
      "隱靜靈仙寺天鑿，杯度飛來建岩壑。五峰直上插銀河，一澗當空瀉寥廓。崆峒黯淡碧琉璃，白雲吞吐紅蓮閣。",
      "不知勢壓天幾重，鐘聲常聞月中落。"
    ]
  }
]