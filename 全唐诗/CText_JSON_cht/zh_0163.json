[
  {
    "volume": 163,
    "sequence": 1,
    "title": "關山月",
    "author": "李白",
    "content": [
      "明月出天山，蒼茫雲海間。長風幾萬里，吹度玉門關。",
      "漢下白登道，胡窺青海灣。由來征戰地，不見有人還。",
      "戍客望邊色，思歸多苦顏。高樓當此夜，歎息未應閑。"
    ]
  },
  {
    "volume": 163,
    "sequence": 2,
    "title": "獨漉篇",
    "author": "李白",
    "content": [
      "獨漉水中泥，水濁不見月。不見月尚可，水深行人沒。",
      "越鳥從南來，胡鷹亦北渡。我欲彎弓向天射，惜其中道失歸路。落葉別樹，飄零隨風。客無所托，悲與此同。羅幃舒卷，似有人開。明月直入，無心可猜。",
      "雄劍掛壁，時時龍鳴。不斷犀象，繡澀苔生。國恥未雪，何由成名。神鷹夢澤，不顧鴟鳶。為君一擊，鵬摶九天。"
    ]
  },
  {
    "volume": 163,
    "sequence": 3,
    "title": "登高丘而望遠",
    "author": "李白",
    "content": [
      "登高丘，望遠海。六鼇骨已霜，三山流安在。",
      "扶桑半摧折，白日沈光彩。銀台金闕如夢中，秦皇漢武空相待。精衛費木石，黿鼉無所憑。",
      "君不見驪山茂陵盡灰滅，牧羊之子來攀登。盜賊劫寶玉，精靈竟何能。窮兵黷武今如此，鼎湖飛龍安可乘。"
    ]
  },
  {
    "volume": 163,
    "sequence": 4,
    "title": "陽春歌",
    "author": "李白",
    "content": [
      "長安白日照春空，綠楊結煙垂嫋風。披香殿前花始紅，流芳發色繡戶中。繡戶中，相經過。飛燕皇后輕身舞，紫宮夫人絕世歌。聖君三萬六千日，歲歲年年奈樂何。"
    ]
  },
  {
    "volume": 163,
    "sequence": 5,
    "title": "楊叛兒",
    "author": "李白",
    "content": [
      "君歌楊叛兒，妾勸新豐酒。何許最關人，烏啼白門柳。",
      "烏啼隱楊花，君醉留妾家。博山爐中沉香火，雙煙一氣淩紫霞。"
    ]
  },
  {
    "volume": 163,
    "sequence": 6,
    "title": "雙燕離",
    "author": "李白",
    "content": [
      "雙燕複雙燕，雙飛令人羨。玉樓珠閣不獨棲，金窗繡戶長相見。柏梁失火去，因入吳王宮。",
      "吳宮又焚蕩，雛盡巢亦空。憔悴一身在，孀雌憶故雄。",
      "雙飛難再得，傷我寸心中。"
    ]
  },
  {
    "volume": 163,
    "sequence": 7,
    "title": "山人勸酒",
    "author": "李白",
    "content": [
      "蒼蒼雲松，落落綺皓。春風爾來為阿誰，蝴蝶忽然滿芳草。秀眉霜雪顏桃花，骨青髓綠長美好。",
      "稱是秦時避世人，勸酒相歡不知老。各守麋鹿志，恥隨龍虎爭。欻起佐太子，漢王乃複驚。顧謂戚夫人，彼翁羽翼成。歸來商山下，泛若雲無情。舉觴酹巢由，洗耳何獨清。浩歌望嵩嶽，意氣還相傾。"
    ]
  },
  {
    "volume": 163,
    "sequence": 8,
    "title": "於闐采花",
    "author": "李白",
    "content": [
      "於闐采花人，自言花相似。明妃一朝西入胡，胡中美女多羞死。乃知漢地多名姝，胡中無花可方比。",
      "丹青能令醜者妍，無鹽翻在深宮裏。",
      "自古妒蛾眉，胡沙埋皓齒。"
    ]
  },
  {
    "volume": 163,
    "sequence": 9,
    "title": "鞠歌行",
    "author": "李白",
    "content": [
      "玉不自言如桃李，魚目笑之卞和恥。楚國青蠅何太多，連城白璧遭讒毀。荊山長號泣血人，忠臣死為刖足鬼。",
      "聽曲知甯戚，夷吾因小妻。秦穆五羊皮，買死百里奚。",
      "洗拂青雲上，當時賤如泥。朝歌鼓刀叟，虎變磻溪中。",
      "一舉釣六合，遂荒營丘東。平生渭水曲，誰識此老翁。",
      "奈何今之人，雙目送飛鴻。"
    ]
  },
  {
    "volume": 163,
    "sequence": 10,
    "title": "幽澗泉",
    "author": "李白",
    "content": [
      "拂彼白石，彈吾素琴。幽澗愀兮流泉深，善手明徽高張清。心寂曆似千古，松颼飀兮萬尋。",
      "中見愁猿吊影而危處兮，叫秋木而長吟。",
      "客有哀時失職而聽者，淚淋浪以沾襟。乃緝商綴羽，潺湲成音。吾但寫聲發情於妙指，殊不知此曲之古今。",
      "幽澗泉，鳴深林。"
    ]
  },
  {
    "volume": 163,
    "sequence": 11,
    "title": "王昭君二首",
    "author": "李白",
    "content": [
      "漢家秦地月，流影照明妃。一上玉關道，天涯去不歸。",
      "漢月還從東海出，明妃西嫁無來日。燕支長寒雪作花，蛾眉憔悴沒胡沙。生乏黃金枉圖畫，死留青塚使人嗟。",
      "昭君拂玉鞍，上馬啼紅頰。今日漢宮人，明朝胡地妾。"
    ]
  },
  {
    "volume": 163,
    "sequence": 12,
    "title": "中山孺子妾歌",
    "author": "李白",
    "content": [
      "中山孺子妾，特以色見珍。雖然不如延年妹，亦是當時絕世人。桃李出深井，花豔驚上春。",
      "一貴複一賤，關天豈由身。芙蓉老秋霜，團扇羞網塵。",
      "戚姬髡發入舂市，萬古共悲辛。"
    ]
  },
  {
    "volume": 163,
    "sequence": 13,
    "title": "荊州歌",
    "author": "李白",
    "content": [
      "白帝城邊足風波，瞿塘五月誰敢過。荊州麥熟繭成蛾，繰絲憶君頭緒多。撥谷飛鳴奈妾何。"
    ]
  },
  {
    "volume": 163,
    "sequence": 14,
    "title": "雉子斑",
    "author": "李白",
    "content": [
      "辟邪伎作鼓吹驚，雉子班之奏曲成，喔咿振迅欲飛鳴。",
      "扇錦翼，雄風生。雙雌同飲啄，趫悍誰能爭。",
      "乍向草中耿介死，不求黃金籠下生。天地至廣大，何惜遂物情。善卷讓天子，務光亦逃名。所貴曠士懷，朗然合太清。"
    ]
  },
  {
    "volume": 163,
    "sequence": 15,
    "title": "相逢行",
    "author": "李白",
    "content": [
      "相逢紅塵內，高揖黃金鞭。萬戶垂楊裏，君家阿那邊。"
    ]
  },
  {
    "volume": 163,
    "sequence": 16,
    "title": "有所思",
    "author": "李白",
    "content": [
      "我思仙人乃在碧海之東隅。海寒多天風，白波連山倒蓬壺。長鯨噴湧不可涉，撫心茫茫淚如珠。",
      "西來青鳥東飛去，願寄一書謝麻姑。"
    ]
  },
  {
    "volume": 163,
    "sequence": 17,
    "title": "久別離",
    "author": "李白",
    "content": [
      "別來幾春未還家，玉窗五見櫻桃花。況有錦字書，開緘使人嗟。至此腸斷彼心絕。雲鬟綠鬢罷梳結，愁如回飆亂白雪。去年寄書報陽臺，今年寄書重相催。",
      "東風兮東風，為我吹行雲使西來。待來竟不來，落花寂寂委青苔。"
    ]
  },
  {
    "volume": 163,
    "sequence": 18,
    "title": "白頭吟",
    "author": "李白",
    "content": [
      "錦水東北流，波蕩雙鴛鴦。雄巢漢宮樹，雌弄秦草芳。",
      "甯同萬死碎綺翼，不忍雲間兩分張。此時阿嬌正嬌妒，獨坐長門愁日暮。但願君恩顧妾深，豈惜黃金買詞賦。",
      "相如作賦得黃金，丈夫好新多異心。一朝將聘茂陵女，文君因贈白頭吟。東流不作西歸水，落花辭條羞故林。",
      "兔絲固無情，隨風任傾倒。誰使女蘿枝，而來強縈抱。",
      "兩草猶一心，人心不如草。莫卷龍須席，從他生網絲。",
      "且留琥珀枕，或有夢來時。覆水再收豈滿杯，棄妾已去難重回。古來得意不相負，只今惟見青陵台。"
    ]
  },
  {
    "volume": 163,
    "sequence": 19,
    "title": "採蓮曲",
    "author": "李白",
    "content": [
      "若耶溪傍採蓮女，笑隔荷花共人語。日照新妝水底明，風飄香袂空中舉。岸上誰家游冶郎，三三五五映垂楊。",
      "紫騮嘶入落花去，見此踟躕空斷腸。"
    ]
  },
  {
    "volume": 163,
    "sequence": 20,
    "title": "臨江王節士歌",
    "author": "李白",
    "content": [
      "洞庭白波木葉稀，燕鴻始入吳雲飛。吳雲寒，燕鴻苦。",
      "風號沙宿瀟湘浦，節士悲秋淚如雨。白日當天心，照之可以事明主。壯士憤，雄風生。安得倚天劍，跨海斬長鯨。"
    ]
  },
  {
    "volume": 163,
    "sequence": 21,
    "title": "司馬將軍歌",
    "author": "李白",
    "content": [
      "狂風吹古月，竊弄章華台。北落明星動光彩，南征猛將如雲雷。手中電擊倚天劍，直斬長鯨海水開。",
      "我見樓船壯心目，頗似龍驤下三蜀。揚兵習戰張虎旗，江中白浪如銀屋。身居玉帳臨河魁，紫髯若戟冠崔嵬，細柳開營揖天子，始知灞上為嬰孩。羌笛橫吹阿嚲回，向月樓中吹落梅。將軍自起舞長劍，壯士呼聲動九垓。",
      "功成獻凱見明主，丹青畫像麒麟台。"
    ]
  },
  {
    "volume": 163,
    "sequence": 22,
    "title": "君道曲",
    "author": "李白",
    "content": [
      "大君若天覆，廣運無不至。軒後爪牙嘗先太山稽，如心之使臂。小白鴻翼於夷吾，劉葛魚水本無二。",
      "土校可成牆，積德為厚地。"
    ]
  },
  {
    "volume": 163,
    "sequence": 23,
    "title": "結襪子",
    "author": "李白",
    "content": [
      "燕南壯士吳門豪，築中置鉛魚隱刀。",
      "感君恩重許君命，太山一擲輕鴻毛。"
    ]
  },
  {
    "volume": 163,
    "sequence": 24,
    "title": "結客少年場行",
    "author": "李白",
    "content": [
      "紫燕黃金瞳，啾啾搖綠鬃。平明相馳逐，結客洛門東。",
      "少年學劍術，淩轢白猿公。珠袍曳錦帶，匕首插吳鴻。",
      "由來萬夫勇，挾此生雄風。托交從劇孟，買醉入新豐。",
      "笑盡一杯酒，殺人都市中。羞道易水寒，從令日貫虹。",
      "燕丹事不立，虛沒秦帝宮。舞陽死灰人，安可與成功。"
    ]
  },
  {
    "volume": 163,
    "sequence": 25,
    "title": "長干行二首",
    "author": "李白",
    "content": [
      "妾發初覆額，折花門前劇。郎騎竹馬來，繞床弄青梅。",
      "同居長干裏，兩小無嫌猜。十四為君婦，羞顏未嘗開。",
      "低頭向暗壁，千喚不一回。十五始展眉，願同塵與灰。",
      "常存抱柱信，豈上望夫台。十六君遠行，瞿塘灩澦堆。",
      "五月不可觸，猿聲天上哀。門前遲行跡，一一生綠苔。",
      "苔深不能掃，落葉秋風早。八月蝴蝶來，雙飛西園草。",
      "感此傷妾心，坐愁紅顏老。早晚下三巴，預將書報家。",
      "相迎不道遠，直至長風沙。",
      "憶妾深閨裏，煙塵不曾識。嫁與長干人，沙頭候風色。",
      "五月南風興，思君下巴陵。八月西風起，想君發揚子。",
      "去來悲如何，見少離別多。湘潭幾日到，妾夢越風波。",
      "昨夜狂風度，吹折江頭樹。淼淼暗無邊，行人在何處。",
      "好乘浮雲驄，佳期蘭渚東。鴛鴦綠蒲上，翡翠錦屏中。",
      "自憐十五餘，顏色桃花紅。那作商人婦，愁水複愁風。"
    ]
  },
  {
    "volume": 163,
    "sequence": 26,
    "title": "古朗月行",
    "author": "李白",
    "content": [
      "小時不識月，呼作白玉盤。又疑瑤台鏡，飛在白雲端。",
      "仙人垂兩足，桂樹作團團。白兔搗藥成，問言與誰餐。",
      "蟾蜍蝕圓影，大明夜已殘。羿昔落九烏，天人清且安。",
      "陰精此淪惑，去去不足觀。憂來其如何，悽愴摧心肝。"
    ]
  },
  {
    "volume": 163,
    "sequence": 27,
    "title": "上之回",
    "author": "李白",
    "content": [
      "三十六離宮，樓臺與天通。閣道步行月，美人愁煙空。",
      "恩疏寵不及，桃李傷春風。淫樂意何極，金輿向回中。",
      "萬乘出黃道，千旗揚彩虹。前軍細柳北，後騎甘泉東。",
      "豈問渭川老，寧邀襄野童。但慕瑤池宴，歸來樂未窮。"
    ]
  },
  {
    "volume": 163,
    "sequence": 28,
    "title": "獨不見",
    "author": "李白",
    "content": [
      "白馬誰家子，黃龍邊塞兒。天山三丈雪，豈是遠行時。",
      "春蕙忽秋草，莎雞鳴西池。風摧寒棕響，月入霜閨悲。",
      "憶與君別年，種桃齊蛾眉。桃今百餘尺，花落成枯枝。",
      "終然獨不見，流淚空自知。"
    ]
  },
  {
    "volume": 163,
    "sequence": 29,
    "title": "白紵辭三首",
    "author": "李白",
    "content": [
      "揚清歌，發皓齒，北方佳人東鄰子。且吟白紵停綠水，長袖拂面為君起。寒雲夜卷霜海空，胡風吹天飄塞鴻。",
      "玉顏滿堂樂未終，館娃日落歌吹蒙。",
      "月寒江清夜沉沉，美人一笑千黃金。垂羅舞縠揚哀音，郢中白雪且莫吟，子夜吳歌動君心。動君心，冀君賞。",
      "願作天池雙鴛鴦，一朝飛去青雲上。",
      "吳刀剪綵縫舞衣，明妝麗服奪春暉。揚眉轉袖若雪飛，傾城獨立世所稀。激楚結風醉忘歸，高堂月落燭已微，玉釵掛纓君莫違。"
    ]
  },
  {
    "volume": 163,
    "sequence": 30,
    "title": "鳴雁行",
    "author": "李白",
    "content": [
      "胡雁鳴，辭燕山，昨發委羽朝度關。一一銜蘆枝，南飛散落天地間，連行接翼往復還。客居煙波寄湘吳，淩霜觸雪毛體枯。畏逢矰繳驚相呼，聞弦虛墜良可籲。",
      "君更彈射何為乎。"
    ]
  },
  {
    "volume": 163,
    "sequence": 31,
    "title": "妾薄命",
    "author": "李白",
    "content": [
      "漢帝寵阿嬌，貯之黃金屋。咳唾落九天，隨風生珠玉。",
      "寵極愛還歇，妒深情卻疏。長門一步地，不肯暫回車。",
      "雨落不上天，水覆難再收。君情與妾意，各自東西流。",
      "昔日芙蓉花，今成斷根草。以色事他人，能得幾時好。"
    ]
  },
  {
    "volume": 163,
    "sequence": 32,
    "title": "幽州胡馬客歌",
    "author": "李白",
    "content": [
      "幽州胡馬客，綠眼虎皮冠。笑拂兩隻箭，萬人不可干。",
      "彎弓若轉月，白雁落雲端。雙雙掉鞭行，游獵向樓蘭。",
      "出門不顧後，報國死何難。天驕五單于，狼戾好兇殘。",
      "牛馬散北海，割鮮若虎餐。雖居燕支山，不道朔雪寒。",
      "婦女馬上笑，顏如赬玉盤。翻飛射鳥獸，花月醉雕鞍。",
      "旄頭四光芒，爭戰若蜂攢。白刃灑赤血，流沙為之丹。",
      "名將古誰是，疲兵良可歎。何時天狼滅，父子得閒安。"
    ]
  }
]