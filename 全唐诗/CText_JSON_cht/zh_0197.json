[
  {
    "volume": 197,
    "sequence": 1,
    "title": "讀後漢逸人傳二首",
    "author": "張謂",
    "content": [
      "子陵沒已久，讀史思其賢。誰謂潁陽人，千秋如比肩。",
      "嘗聞漢皇帝，曾是曠周旋。名位苟無心，對君猶可眠。",
      "東過富春渚，樂此佳山川。夜臥松下月，朝看江上煙。",
      "釣時如有待，釣罷應忘筌。生事在林壑，悠悠經暮年。",
      "於今七裏瀨，遺跡尚依然。高臺竟寂寞，流水空潺湲。",
      "龐公南郡人，家在襄陽裏。何處偏來往，襄陽東陂是。",
      "誓將業田種，終得保妻子。何言二千石，乃欲勸吾仕。",
      "鸛鵲巢茂林，黿鼉穴深水。萬物從所欲，吾心亦如此。",
      "不見鹿門山，朝朝白雲起。采藥複采樵，優遊終暮齒。"
    ]
  },
  {
    "volume": 197,
    "sequence": 2,
    "title": "同孫構免官後登薊樓",
    "author": "張謂",
    "content": [
      "昔在五陵時，年少心亦壯。嘗矜有奇骨，必是封侯相。",
      "東走到營州，投身似邊將。一朝去鄉國，十載履亭障。",
      "部曲皆武夫，功成不相讓。猶希虜塵動，更取林胡帳。",
      "去年大將軍，忽負樂生謗。北別傷士卒，南遷死炎瘴。",
      "濩落悲無成，行登薊丘上。長安三千里，日夕西南望。",
      "寒沙榆塞沒，秋水灤河漲。策馬從此辭，雲山保閑放。"
    ]
  },
  {
    "volume": 197,
    "sequence": 3,
    "title": "代北州老翁答",
    "author": "張謂",
    "content": [
      "負薪老翁往北州，北望鄉關生客愁。自言老翁有三子，兩人已向黃沙死。如今小兒新長成，明年聞道又徵兵。",
      "定知此別必零落，不及相隨同死生。盡將田宅借鄰伍，且複伶俜去鄉土。在生本求多子孫，及有誰知更辛苦。",
      "近傳天子尊武臣，強兵直欲靜胡塵。安邊自合有長策，何必流離中國人。"
    ]
  },
  {
    "volume": 197,
    "sequence": 4,
    "title": "湖上對酒行",
    "author": "張謂",
    "content": [
      "夜坐不厭湖上月，晝行不厭湖上山。眼前一尊又長滿，心中萬事如等閒。主人有黍百餘石，濁醪數鬥應不惜。",
      "即今相對不盡歡，別後相思複何益。茱萸灣頭歸路賒，願君且宿黃公家。風光若此人不醉，參差辜負東園花。"
    ]
  },
  {
    "volume": 197,
    "sequence": 5,
    "title": "贈喬琳",
    "author": "張謂",
    "content": [
      "去年上策不見收，今年寄食仍淹留。羨君有酒能便醉，羨君無錢能不憂。如今五侯不愛客，羨君不問五侯宅。",
      "如今七貴方自尊，羨君不過七貴門。丈夫會應有知己，世上悠悠何足論。"
    ]
  },
  {
    "volume": 197,
    "sequence": 6,
    "title": "邵陵作",
    "author": "張謂",
    "content": [
      "嘗聞虞帝苦憂人，只為蒼生不為身。已道一朝辭北闕，何須五月更南巡。昔時文武皆銷鑠，今日精靈常寂寞。",
      "斑竹年來筍自生，白蘋春盡花空落。遙望零陵見舊丘，蒼梧雲起至今愁。惟餘帝子千行淚，添作瀟湘萬里流。"
    ]
  },
  {
    "volume": 197,
    "sequence": 7,
    "title": "寄李侍禦",
    "author": "張謂",
    "content": [
      "柱下聞周史，書中慰越吟。近看三歲字，遙見百年心。",
      "價以吹噓長，恩從顧盼深。不栽桃李樹，何日得成陰。"
    ]
  },
  {
    "volume": 197,
    "sequence": 8,
    "title": "寄崔灃州",
    "author": "張謂",
    "content": [
      "共襆台郎被，俱褰郡守帷。罰金殊往日，鳴玉幸同時。",
      "五馬來何晚，雙魚贈已遲。江頭望鄉月，無夜不相思。"
    ]
  },
  {
    "volume": 197,
    "sequence": 9,
    "title": "送裴侍禦歸上都",
    "author": "張謂",
    "content": [
      "楚地勞行役，秦城罷鼓鼙。舟移洞庭岸，路出武陵溪。",
      "江月隨人影，山花趁馬蹄。離魂將別夢，先已到關西。"
    ]
  },
  {
    "volume": 197,
    "sequence": 10,
    "title": "送青龍一公",
    "author": "張謂",
    "content": [
      "事佛輕金印，勤王度玉關。不知從樹下，還肯到人間。",
      "楚水青蓮淨，吳門白日閑。聖朝須助理，絕莫愛東山。"
    ]
  },
  {
    "volume": 197,
    "sequence": 11,
    "title": "送韋侍禦赴上都",
    "author": "張謂",
    "content": [
      "天朝辟書下，風憲取才難。更謁麒麟殿，重簪獬豸冠。",
      "月明湘水夜，霜重桂林寒。別後頭堪白，時時鏡裏看。"
    ]
  },
  {
    "volume": 197,
    "sequence": 12,
    "title": "餞田尚書還兗州",
    "author": "張謂",
    "content": [
      "忠義三朝許，威名四海聞。更乘歸魯詔，猶憶破胡勳。",
      "別路逢霜雨，行營對雪雲。明朝郭門外，長揖大將軍。"
    ]
  },
  {
    "volume": 197,
    "sequence": 13,
    "title": "送杜侍禦赴上都",
    "author": "張謂",
    "content": [
      "避馬台中貴，登車嶺外遙。還因貢賦禮，來謁大明朝。",
      "地入商山路，鄉連渭水橋。承恩返南越，尊酒重相邀。"
    ]
  },
  {
    "volume": 197,
    "sequence": 14,
    "title": "道林寺送莫侍禦",
    "author": "張謂",
    "content": [
      "何處堪留客，香林隔翠微。薜蘿通驛騎，山竹掛朝衣。",
      "霜引台烏集，風驚塔雁飛。飲茶勝飲酒，聊以送將歸。"
    ]
  },
  {
    "volume": 197,
    "sequence": 15,
    "title": "別睢陽故人",
    "author": "張謂",
    "content": [
      "少小客游梁，依然似故鄉。城池經戰陣，人物恨存亡。",
      "夏雨桑條綠，秋風麥穗黃。有書無寄處，相送一沾裳。"
    ]
  },
  {
    "volume": 197,
    "sequence": 16,
    "title": "郡南亭子宴",
    "author": "張謂",
    "content": [
      "亭子春城外，朱門向綠林。柳枝經雨重，松色帶煙深。",
      "漉酒迎山客，穿池集水禽。白雲常在眼，聊足慰人心。"
    ]
  },
  {
    "volume": 197,
    "sequence": 17,
    "title": "早春陪崔中丞浣花溪宴得暄字",
    "author": "張謂",
    "content": [
      "旌節臨溪口，寒郊鬥覺暄。紅亭移酒席，畫鷁逗江村。",
      "雲帶歌聲颺，風飄舞袖翻。花間催秉燭，川上欲黃昏。"
    ]
  },
  {
    "volume": 197,
    "sequence": 18,
    "title": "宴鄭伯璵宅",
    "author": "張謂",
    "content": [
      "正月風光好，逢君上客稀。曉風催鳥囀，春雪帶花飛。",
      "堂上吹金管，庭前試舞衣。俸錢供酒債，行子未須歸。"
    ]
  },
  {
    "volume": 197,
    "sequence": 19,
    "title": "夜同宴，用人字",
    "author": "張謂",
    "content": [
      "北斗回新歲，東園值早春。竹風能醒酒，花月解留人。",
      "邑宰陶元亮，山家鄭子真。平生頗同道，相見日相親。"
    ]
  },
  {
    "volume": 197,
    "sequence": 20,
    "title": "過從弟制疑官舍竹齋",
    "author": "張謂",
    "content": [
      "羨爾方為吏，衡門獨晏如。野猿偷紙筆，山鳥汙圖書。",
      "竹裏藏公事，花間隱使車。不妨垂釣坐，時膾小江魚。"
    ]
  },
  {
    "volume": 197,
    "sequence": 21,
    "title": "揚州雨中張十七宅觀妓",
    "author": "張謂",
    "content": [
      "夜色帶寒煙，燈花拂更然。殘妝添石黛，豔舞落金鈿。",
      "掩笑須欹扇，迎歌乍動弦。不知巫峽雨，何事海西邊。"
    ]
  },
  {
    "volume": 197,
    "sequence": 22,
    "title": "登金陵臨江驛樓",
    "author": "張謂",
    "content": [
      "古戍依重險，高樓見五梁。山根盤驛道，河水浸城牆。",
      "庭樹巢鸚鵡，園花隱麝香。忽然江浦上，憶作捕魚郎。"
    ]
  },
  {
    "volume": 197,
    "sequence": 23,
    "title": "同王征君湘中有懷",
    "author": "張謂",
    "content": [
      "八月洞庭秋，瀟湘水北流。還家萬里夢，為客五更愁。",
      "不用開書帙，偏宜上酒樓。故人京洛滿，何日複同遊。"
    ]
  },
  {
    "volume": 197,
    "sequence": 24,
    "title": "官舍早梅",
    "author": "張謂",
    "content": [
      "階下雙梅樹，春來畫不成。晚時花未落，陰處葉難生。",
      "摘子防人到，攀枝畏鳥驚。風光先占得，桃李莫相輕。"
    ]
  },
  {
    "volume": 197,
    "sequence": 25,
    "title": "玉清公主挽歌",
    "author": "張謂",
    "content": [
      "學鳳年猶小，乘龍日尚賒。初封千戶邑，忽駕五雲車。",
      "地接金人岸，山通玉女家。秋風何太早，吹落禁園花。"
    ]
  },
  {
    "volume": 197,
    "sequence": 26,
    "title": "別韋郎中",
    "author": "張謂",
    "content": [
      "星軺計日赴岷峨，雲樹連天阻笑歌。南入洞庭隨雁去，西過巫峽聽猿多。崢嶸洲上飛黃蝶，灩澦堆邊起白波。",
      "不醉郎中桑落酒，教人無奈別離何。"
    ]
  },
  {
    "volume": 197,
    "sequence": 27,
    "title": "送皇甫齡宰交河",
    "author": "張謂",
    "content": [
      "將軍帳下來從客，小邑彈琴不易逢。樓上胡笳傳別怨，尊中臘酒為誰濃。行人醉出雙門道，少婦愁看七裏烽。",
      "今日相如輕武騎，多應朝暮客臨邛。"
    ]
  },
  {
    "volume": 197,
    "sequence": 28,
    "title": "杜侍禦送貢物戲贈",
    "author": "張謂",
    "content": [
      "銅柱朱崖道路難，伏波橫海舊登壇。越人自貢珊瑚樹，漢使何勞獬豸冠。疲馬山中愁日晚，孤舟江上畏春寒。",
      "由來此貨稱難得，多恐君王不忍看。"
    ]
  },
  {
    "volume": 197,
    "sequence": 29,
    "title": "春園家宴",
    "author": "張謂",
    "content": [
      "南園春色正相宜，大婦同行少婦隨。竹裏登樓人不見，花間覓路鳥先知。櫻桃解結垂簷子，楊柳能低入戶枝。",
      "山簡醉來歌一曲，參差笑殺郢中兒。"
    ]
  },
  {
    "volume": 197,
    "sequence": 30,
    "title": "西亭子言懷",
    "author": "張謂",
    "content": [
      "數叢芳草在堂陰，幾處閑花映竹林。攀樹玄猿呼郡吏，傍溪白鳥應家禽。青山看景知高下，流水聞聲覺淺深。",
      "官屬不令拘禮數，時時緩步一相尋。"
    ]
  },
  {
    "volume": 197,
    "sequence": 31,
    "title": "辰陽即事",
    "author": "張謂",
    "content": [
      "青楓落葉正堪悲，黃菊殘花欲待誰。水近偏逢寒氣早，山深常見日光遲。愁中卜命看周易，病裏招魂讀楚詞。",
      "自恨不如湘浦雁，春來即是北歸時。"
    ]
  },
  {
    "volume": 197,
    "sequence": 32,
    "title": "送僧",
    "author": "張謂",
    "content": [
      "童子學修道，誦經求出家。手持貝多葉，心念優曇花。",
      "得度北州近，隨緣東路賒。一身求清淨，百毳納袈裟。",
      "鐘嶺更飛錫，爐峰期結跏。深心大海水，廣願恒河沙。",
      "此去不堪別，彼行安可涯。殷勤結香火，來世上牛車。"
    ]
  },
  {
    "volume": 197,
    "sequence": 33,
    "title": "同諸公遊雲公禪寺",
    "author": "張謂",
    "content": [
      "共許尋雞足，誰能惜馬蹄。長空淨雲雨，斜日半虹霓。",
      "簷下千峰轉，窗前萬木低。看花尋徑遠，聽鳥入林迷。",
      "地與喧聞隔，人將物我齊。不知樵客意，何事武陵溪。"
    ]
  },
  {
    "volume": 197,
    "sequence": 34,
    "title": "哭護國上人",
    "author": "張謂",
    "content": [
      "昔喜三身淨，今悲萬劫長。不應歸北斗，應是向西方。",
      "舍利眾生得，袈裟弟子將。鼠行殘藥碗，蟲網舊繩床。",
      "別起千花塔，空留一草堂。支公何處在，神理竟茫茫。"
    ]
  },
  {
    "volume": 197,
    "sequence": 35,
    "title": "送盧舉使河源",
    "author": "張謂",
    "content": [
      "故人行役向邊州，匹馬今朝不少留。",
      "長路關山何日盡，滿堂絲竹為君愁。"
    ]
  },
  {
    "volume": 197,
    "sequence": 36,
    "title": "題長安壁主人",
    "author": "張謂",
    "content": [
      "世人結交須黃金，黃金不多交不深。",
      "縱令然諾暫相許，終是悠悠行路心。"
    ]
  },
  {
    "volume": 197,
    "sequence": 37,
    "title": "長沙失火後戲題蓮花寺",
    "author": "張謂",
    "content": [
      "金園寶刹半長沙，燒劫旁延一萬家。",
      "樓殿縱隨煙焰去，火中何處出蓮花。"
    ]
  },
  {
    "volume": 197,
    "sequence": 38,
    "title": "早梅",
    "author": "張謂",
    "content": [
      "一樹寒梅白玉條，迥臨林村傍溪橋。",
      "不知近水花先發，疑是經春雪未銷。"
    ]
  },
  {
    "volume": 197,
    "sequence": 39,
    "title": "贈趙使君美人",
    "author": "張謂",
    "content": [
      "紅粉青蛾映楚雲，桃花馬上石榴裙。",
      "羅敷獨向東方去，漫學他家作使君。"
    ]
  },
  {
    "volume": 197,
    "sequence": 40,
    "title": "句",
    "author": "張謂",
    "content": [
      "稽山賀老粗知名，吳郡張顛曾不易。",
      "奔蛇走虺勢入坐，驟雨旋風聲滿堂。（《贈懷素》。",
      "見《顏真卿集》）"
    ]
  }
]