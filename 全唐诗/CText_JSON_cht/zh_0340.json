[
  {
    "volume": 340,
    "sequence": 1,
    "title": "辛卯年雪",
    "author": "韓愈",
    "content": [
      "元和六年春，寒氣不肯歸。河南二月末，雪花一尺圍。",
      "崩騰相排拶，龍鳳交橫飛。波濤何飄揚，天風吹幡旗。",
      "白帝盛羽衛，鬖髿振裳衣。白霓先啟途，從以萬玉妃。",
      "翕翕陵厚載，嘩嘩弄陰機。生平未曾見，何暇議是非。",
      "或雲豐年祥，飽食可庶幾。善禱吾所慕，誰言寸誠微。"
    ]
  },
  {
    "volume": 340,
    "sequence": 2,
    "title": "醉留東野",
    "author": "韓愈",
    "content": [
      "昔年因讀李白杜甫詩，長恨二人不相從。吾與東野生並世，如何複躡二子蹤。東野不得官，白首誇龍鍾。韓子稍奸黠，自慚青蒿倚長松。低頭拜東野，原得終始如駏蛩。",
      "東野不回頭，有如寸筳撞巨鐘。我願身為雲，東野變為龍。四方上下逐東野，雖有離別無由逢。"
    ]
  },
  {
    "volume": 340,
    "sequence": 3,
    "title": "李花二首",
    "author": "韓愈",
    "content": [
      "平旦入西園，梨花數株若矜誇。旁有一株李，顏色慘慘似含嗟。問之不肯道所以，獨繞百匝至日斜。",
      "忽憶前時經此樹，正見芳意初萌牙。奈何趁酒不省錄，不見玉枝攢霜葩。泫然為汝下雨淚，無由反旆羲和車。",
      "東風來吹不解顏，蒼茫夜氣生相遮。冰盤夏薦碧實脆，斥去不禦慚其花。",
      "當春天地爭奢華，洛陽園苑尤紛拏。誰將平地萬堆雪，剪刻作此連天花。日光赤色照未好，明月暫入都交加。",
      "夜領張徹投盧仝，乘雲共至玉皇家。長姬香禦四羅列，縞裙練帨無等差。靜濯明妝有所奉，顧我未肯置齒牙。",
      "清寒瑩骨肝膽醒，一生思慮無由邪。"
    ]
  },
  {
    "volume": 340,
    "sequence": 4,
    "title": "招楊之罘",
    "author": "韓愈",
    "content": [
      "柏生兩石間，萬歲終不大。野馬不識人，難以駕車蓋。",
      "柏移就平地，馬羈入廄中。馬思自由悲，柏有傷根容。",
      "傷根柏不死，千丈日以至。馬悲罷還樂，振迅矜鞍轡。",
      "之罘南山來，文字得我驚。館置使讀書，日有求歸聲。",
      "我令之罘歸，失得柏與馬。之罘別我去，計出柏馬下。",
      "我自之罘歸，入門思而悲。之罘別我去，能不思我為。",
      "灑掃縣中居，引水經竹間。囂嘩所不及，何異山中閑。",
      "前陳百家書，食有肉與魚。先王遺文章，綴緝實在餘。",
      "禮稱獨學陋，易貴不遠複。作詩招之罘，晨夕抱饑渴。"
    ]
  },
  {
    "volume": 340,
    "sequence": 5,
    "title": "寄盧仝",
    "author": "韓愈",
    "content": [
      "玉川先生洛城裏，破屋數間而已矣。一奴長須不裹頭，一婢赤腳老無齒。辛勤奉養十餘人，上有慈親下妻子。",
      "先生結髮憎俗徒，閉門不出動一紀。至今鄰僧乞米送，僕忝縣尹能不恥。俸錢供給公私餘，時致薄少助祭祀。",
      "勸參留守謁大尹，言語才及輒掩耳。水北山人得名聲，去年去作幕下士。水南山人又繼往，鞍馬僕從塞閭裏。",
      "少室山人索價高，兩以諫官征不起。彼皆刺口論世事，有力未免遭驅使。先生事業不可量，惟用法律自繩己。",
      "春秋三傳束高閣，獨抱遺經窮終始。往年弄筆嘲同異，怪辭驚眾謗不已。近來自說尋坦途。猶上虛空跨綠駬。",
      "去年生兒名添丁，意令與國充耘耔。國家丁口連四海，豈無農夫親耒耜。先生抱才終大用，宰相未許終不仕。",
      "假如不在陳力列，立言垂範亦足恃。苗裔當蒙十世宥，豈謂貽厥無基址。故知忠孝生天性，潔身亂倫定足擬。",
      "昨晚長須來下狀，隔牆惡少惡難似。每騎屋山下窺闞，渾舍驚怕走折趾。憑依婚媾欺官吏，不信令行能禁止。",
      "先生受屈未曾語，忽此來告良有以。嗟我身為赤縣令，操權不用欲何俟。立召賊曹呼伍伯，盡取鼠輩屍諸市。",
      "先生又遣長須來，如此處置非所喜。況又時當長養節，都邑未可猛政理。先生固是余所畏，度量不敢窺涯涘。",
      "放縱是誰之過歟，效尤戮僕愧前史。買羊沽酒謝不敏，偶逢明月曜桃李。先生有意許降臨，更遣長須致雙鯉。"
    ]
  },
  {
    "volume": 340,
    "sequence": 6,
    "title": "酬司門盧四兄雲夫院長望秋作",
    "author": "韓愈",
    "content": [
      "長安雨洗新秋出，極目寒鏡開塵函。終南曉望蹋龍尾，倚天更覺青巉巉。自知短淺無所補，從事久此穿朝衫。",
      "歸來得便即遊覽，暫似壯馬脫重銜。曲江荷花蓋十裏，江湖生目思莫緘。樂遊下矚無遠近，綠槐萍合不可芟。",
      "白首寓居誰借問，平地寸步扃雲岩。雲夫吾兄有狂氣，嗜好與俗殊酸鹹。日來省我不肯去，論詩說賦相喃喃。",
      "望秋一章已驚絕，猶言低抑避謗讒。若使乘酣騁雄怪，造化何以當鐫劖。嗟我小生值強伴，怯膽變勇神明鑒。",
      "馳坑跨穀終未悔，為利而止真貪饞。高揖群公謝名譽，遠追甫白感至諴。樓頭完月不共宿，其奈就缺行攕攕。"
    ]
  },
  {
    "volume": 340,
    "sequence": 7,
    "title": "誰氏子",
    "author": "韓愈",
    "content": [
      "非癡非狂誰氏子，去入王屋稱道士。白頭老母遮門啼，挽斷衫袖留不止。翠眉新婦年二十，載送還家哭穿市。",
      "或雲欲學吹鳳笙，所慕靈妃媲蕭史。又雲時俗輕尋常，力行險怪取貴仕。神仙雖然有傳說，知者盡知其妄矣。",
      "聖君賢相安可欺，幹死窮山竟何俟。嗚呼余心誠豈弟，願往教誨究終始。罰一勸百政之經，不從而誅未晚耳。",
      "誰其友親能哀憐，寫吾此詩持送似。"
    ]
  },
  {
    "volume": 340,
    "sequence": 8,
    "title": "河南令舍池台",
    "author": "韓愈",
    "content": [
      "灌池才盈五六丈，築台不過七八尺。欲將層級壓籬落，未許波瀾量鬥石。規摹雖巧何足誇，景趣不遠真可惜。",
      "長令人吏遠趨走，已有蛙黽助狼藉。"
    ]
  },
  {
    "volume": 340,
    "sequence": 9,
    "title": "送無本師歸范陽",
    "author": "韓愈",
    "content": [
      "無本于為文，身大不及膽。吾嘗示之難，勇往無不敢。",
      "蛟龍弄角牙，造次欲手攬。眾鬼囚大幽，下覷襲玄窞。",
      "天陽熙四海，注視首不頷。鯨鵬相摩窣，兩舉快一啖。",
      "夫豈能必然，固已謝黯黮。狂詞肆滂葩，低昂見舒慘。",
      "奸窮怪變得，往往造平澹。蜂蟬碎錦纈，綠池披菡萏。",
      "芝英擢荒榛，孤翮起連菼。家住幽都遠，未識氣先感。",
      "來尋吾何能，無殊嗜昌歜。始見洛陽春，桃枝綴紅糝。",
      "遂來長安裏，時卦轉習坎。老懶無鬥心，久不事鉛槧。",
      "欲以金帛酬，舉室常bC頷。念當委我去，雪霜刻以憯。",
      "獰飆攪空衢，天地與頓撼。勉率吐歌詩，慰女別後覽。"
    ]
  },
  {
    "volume": 340,
    "sequence": 10,
    "title": "石鼓歌",
    "author": "韓愈",
    "content": [
      "張生手持石鼓文，勸我試作石鼓歌。少陵無人謫仙死，才薄將奈石鼓何。周綱陵遲四海沸，宣王憤起揮天戈。",
      "大開明堂受朝賀，諸侯劍佩鳴相磨。搜于岐陽騁雄俊，萬里禽獸皆遮羅。鐫功勒成告萬世，鑿石作鼓隳嵯峨。",
      "從臣才藝咸第一，揀選撰刻留山阿。雨淋日炙野火燎，鬼物守護煩撝呵。公從何處得紙本，毫髮盡備無差訛。",
      "辭嚴義密讀難曉，字體不類隸與科。年深豈免有缺畫，快劍斫斷生蛟鼉。鸞翔鳳翥眾仙下，珊瑚碧樹交枝柯。",
      "金繩鐵索鎖紐壯，古鼎躍水龍騰梭。陋儒編詩不收入，二雅褊迫無委蛇。孔子西行不到秦，掎摭星宿遺羲娥。",
      "嗟予好古生苦晚，對此涕淚雙滂沱。憶昔初蒙博士征，其年始改稱元和。故人從軍在右輔，為我度量掘臼科。",
      "濯冠沐浴告祭酒，如此至寶存豈多。氈包席裹可立致，十鼓只載數駱駝。薦諸太廟比郜鼎，光價豈止百倍過。",
      "聖恩若許留太學，諸生講解得切磋。觀經鴻都尚填咽，坐見舉國來奔波。剜苔剔蘚露節角，安置妥帖平不頗。",
      "大廈深簷與蓋覆，經歷久遠期無佗。中朝大官老於事，詎肯感激徒媕婀。牧童敲火牛礪角，誰複著手為摩挲。",
      "日銷月鑠就埋沒，六年西顧空吟哦。羲之俗書趁姿媚，數紙尚可博白鵝。繼周八代爭戰罷，無人收拾理則那。",
      "方今太平日無事，柄任儒術崇丘軻。安能以此上論列，願借辨口如懸河。石鼓之歌止於此，嗚呼吾意其蹉跎。"
    ]
  },
  {
    "volume": 340,
    "sequence": 11,
    "title": "雙鳥詩",
    "author": "韓愈",
    "content": [
      "雙鳥海外來，飛飛到中州。一鳥落城市，一鳥集岩幽。",
      "不得相伴鳴，爾來三千秋。兩鳥各閉口，萬象銜口頭。",
      "春風卷地起，百鳥皆飄浮。兩鳥忽相逢，百日鳴不休。",
      "有耳聒皆聾，有口反自羞。百舌舊饒聲，從此恒低頭。",
      "得病不呻喚，泯默至死休。雷公告天公，百物須膏油。",
      "自從兩鳥鳴，聒亂雷聲收。鬼神怕嘲詠，造化皆停留。",
      "草木有微情，挑抉示九州。蟲鼠誠微物，不堪苦誅求。",
      "不停兩鳥鳴，百物皆生愁。不停兩鳥鳴，自此無春秋。",
      "不停兩鳥鳴，日月難旋輈。不停兩鳥鳴，大法失九疇。",
      "周公不為公，孔丘不為丘。天公怪兩鳥，各捉一處囚。",
      "百蟲與百鳥，然後鳴啾啾。兩鳥既別處，閉聲省愆尤。",
      "朝食千頭龍，暮食千頭牛。朝飲河生塵，暮飲海絕流。",
      "還當三千秋，更起鳴相酬。"
    ]
  },
  {
    "volume": 340,
    "sequence": 12,
    "title": "贈劉師服",
    "author": "韓愈",
    "content": [
      "羨君齒牙牢且潔，大肉硬餅如刀截。我今呀豁落者多，所存十餘皆兀臲。匙抄爛飯穩送之，合口軟嚼如牛呞。",
      "妻兒恐我生悵望，盤中不飣栗與梨。只今年才四十五，後日懸知漸莽鹵。朱顏皓頸訝莫親，此外諸餘誰更數。",
      "憶昔太公仕進初，口含兩齒無贏餘。虞翻十三比豈少，遂自惋恨形於書。丈夫命存百無害，誰能點檢形骸外。",
      "巨緡東釣倘可期，與子共飽鯨魚膾。"
    ]
  },
  {
    "volume": 340,
    "sequence": 13,
    "title": "題炭穀湫祠堂",
    "author": "韓愈",
    "content": [
      "萬生都陽明，幽暗鬼所寰。嗟龍獨何智，出入人鬼間。",
      "不知誰為助，若執造化關。厭處平地水，巢居插天山。",
      "列峰若攢指，石盂仰環環。巨靈高其捧，保此一掬慳。",
      "森沈固含蓄，本以儲陰奸。魚鱉蒙擁護，群嬉傲天頑。",
      "翾翾棲托禽，飛飛一何閑。祠堂像侔真，擢玉紆煙鬟。",
      "群怪儼伺候，恩威在其顏。我來日正中，悚惕思先還。",
      "寄立尺寸地，敢言來途艱。籲無吹毛刃，血此牛蹄殷。",
      "至令乘水旱，鼓舞寡與鰥。林叢鎮冥冥，窮年無由刪。",
      "妍英雜豔實，星瑣黃朱斑。石級皆險滑，顛躋莫牽攀。",
      "龍區雛眾碎，付與宿已頒。棄去可奈何，吾其死茅菅。"
    ]
  },
  {
    "volume": 340,
    "sequence": 14,
    "title": "聽穎師彈琴",
    "author": "韓愈",
    "content": [
      "昵昵兒女語，恩怨相爾汝。劃然變軒昂，勇士赴敵場。",
      "浮雲柳絮無根蒂，天地闊遠隨飛揚。喧啾百鳥群，忽見孤鳳凰。躋攀分寸不可上，失勢一落千丈強。",
      "嗟餘有兩耳，未省聽絲篁。自聞穎師彈，起坐在一旁。",
      "推手遽止之，濕衣淚滂滂。穎乎爾誠能，無以冰炭置我腸。"
    ]
  },
  {
    "volume": 340,
    "sequence": 15,
    "title": "送陸暢歸江南",
    "author": "韓愈",
    "content": [
      "舉舉江南子，名以能詩聞。一來取高第，官佐東宮軍。",
      "迎婦丞相府，誇映秀士群。鸞鳴桂樹間，觀者何繽紛。",
      "人事喜顛倒，旦夕異所雲。蕭蕭青雲幹，遂逐荊棘焚。",
      "歲晚鴻雁過，鄉思見新文。踐此秦關雪，家彼吳洲雲。",
      "悲啼上車女，骨肉不可分。感慨都門別，丈夫酒方醺。",
      "我實門下士，力薄蚋與蚊。受恩不即報，永負湘中墳。"
    ]
  },
  {
    "volume": 340,
    "sequence": 16,
    "title": "送進士劉師服東歸",
    "author": "韓愈",
    "content": [
      "猛虎落檻阱，坐食如孤豚。丈夫在富貴，豈必守一門。",
      "公心有勇氣，公口有直言。奈何任埋沒，不自求騰軒。",
      "僕本亦進士，頗嘗究根源。由來骨鯁材，喜被軟弱吞。",
      "低頭受侮笑，隱忍硉兀冤。泥雨城東路，夏槐作雲屯。",
      "還家雖闕短，把日親晨飧。攜持令名歸，自足貽家尊。",
      "時節不可玩，親交可攀援。勉來取金紫，勿久休中園。"
    ]
  },
  {
    "volume": 340,
    "sequence": 17,
    "title": "嘲魯連子",
    "author": "韓愈",
    "content": [
      "魯連細而黠，有似黃鷂子。田巴兀老蒼，憐汝矜爪觜。",
      "開端要驚人，雄跨吾厭矣。高拱禪鴻聲，若輟一杯水。",
      "獨稱唐虞賢，顧未知之耳。"
    ]
  },
  {
    "volume": 340,
    "sequence": 18,
    "title": "贈張籍",
    "author": "韓愈",
    "content": [
      "吾老著讀書，餘事不掛眼。有兒雖甚憐，教示不免簡。",
      "君來好呼出，踉蹌越門限。懼其無所知，見則先愧赧。",
      "昨因有緣事，上馬插手版。留君住廳食，使立侍盤盞。",
      "薄暮歸見君，迎我笑而莞。指渠相賀言，此是萬金產。",
      "吾愛其風骨，粹美無可揀。試將詩義授，如以肉貫丳。",
      "開祛露毫末，自得高蹇嵼。我身蹈丘軻，爵位不早綰。",
      "固宜長有人，文章紹編剗。感荷君子德，恍若乘朽棧。",
      "召令吐所記，解摘了瑟僴。顧視窗壁間，親戚競覘矕。",
      "喜氣排寒冬，逼耳鳴睍睆。如今更誰恨，便可耕灞滻。"
    ]
  },
  {
    "volume": 340,
    "sequence": 19,
    "title": "調張籍",
    "author": "韓愈",
    "content": [
      "李杜文章在，光焰萬丈長。不知群兒愚，那用故謗傷。",
      "蚍蜉撼大樹，可笑不自量。伊我生其後，舉頸遙相望。",
      "夜夢多見之，晝思反微茫。徒觀斧鑿痕，不矚治水航。",
      "想當施手時，巨刃磨天揚。垠崖劃崩豁，乾坤擺雷硠。",
      "惟此兩夫子，家居率荒涼。帝欲長吟哦，故遣起且僵。",
      "剪翎送籠中，使看百鳥翔。平生千萬篇，金薤垂琳琅。",
      "仙官敕六丁，雷電下取將。流落人間者，太山一毫芒。",
      "我願生兩翅，捕逐出八荒。精誠忽交通，百怪入我腸。",
      "刺手拔鯨牙，舉瓢酌天漿。騰身跨汗漫，不著織女襄。",
      "顧語地上友，經營無太忙。乞君飛霞佩，與我高頡頏。"
    ]
  },
  {
    "volume": 340,
    "sequence": 20,
    "title": "盧郎中雲夫寄示送盤穀子詩兩章，歌以和之",
    "author": "韓愈",
    "content": [
      "昔尋李願向盤穀，正見高崖巨壁爭開張。是時新晴天井溢，誰把長劍倚太行。沖風吹破落天外，飛雨白日灑洛陽。",
      "東蹈燕川食曠野，有饋木蕨芽滿筐。馬頭溪深不可厲，借車載過水入箱。平沙綠浪榜方口，雁鴨飛起穿垂楊。",
      "窮探極覽頗恣橫，物外日月本不忙。歸來辛苦欲誰為，坐令再往之計墮眇芒。閉門長安三日雪，推書撲筆歌慨慷。",
      "旁無壯士遣屬和，遠憶盧老詩顛狂。開緘忽睹送歸作，字向紙上皆軒昂。又知李侯竟不顧，方冬獨入崔嵬藏。",
      "我今進退幾時決，十年蠢蠢隨朝行。家請官供不報答，何異雀鼠偷太倉。行抽手版付丞相，不等彈劾還耕桑。"
    ]
  },
  {
    "volume": 340,
    "sequence": 21,
    "title": "寄皇甫湜",
    "author": "韓愈",
    "content": [
      "敲門驚晝睡，問報睦州吏。手把一封書，上有皇甫字。",
      "拆書放床頭，涕與淚垂四。昏昏還就枕，惘惘夢相值。",
      "悲哉無奇術，安得生兩翅。"
    ]
  },
  {
    "volume": 340,
    "sequence": 22,
    "title": "病中贈張十八",
    "author": "韓愈",
    "content": [
      "中虛得暴下，避冷臥北窗。不蹋曉鼓朝，安眠聽逢逢。",
      "籍也處閭裏，抱能未施邦。文章自娛戲，金石日擊撞。",
      "龍文百斛鼎，筆力可獨扛。談舌久不掉，非君亮誰雙。",
      "扶幾導之言，曲節初摐摐。半途喜開鑿，派別失大江。",
      "吾欲盈其氣，不令見麾幢。牛羊滿田野，解旆束空杠。",
      "傾尊與斟酌，四壁堆罌缸。玄帷隔雪風，照爐釘明釭。",
      "夜闌縱捭闔，哆口疏眉厖。勢侔高陽翁，坐約齊橫降。",
      "連日挾所有，形軀頓胮肛。將歸乃徐謂，子言得無哤。",
      "回軍與角逐，斫樹收窮龐。雌聲吐款要，酒壺綴羊腔。",
      "君乃昆侖渠，籍乃嶺頭瀧。譬如蟻蛭微，詎可陵崆uu。",
      "幸願終賜之，斬拔枿與樁。從此識歸處，東流水淙淙。"
    ]
  },
  {
    "volume": 340,
    "sequence": 23,
    "title": "雜詩",
    "author": "韓愈",
    "content": [
      "古史散左右，詩書置後前。豈殊蠹書蟲，生死文字間。",
      "古道自愚蠢，古言自包纏。當今固殊古，誰與為欣歡。",
      "獨攜無言子，共升昆侖顛。長風飄襟裾，遂起飛高圓。",
      "下視禹九州，一塵集豪端。遨嬉未雲幾，下已億萬年。",
      "向者誇奪子，萬墳厭其巔。惜哉抱所見，白黑未及分。",
      "慷慨為悲吒，淚如九河翻。指摘相告語，雖還今誰親。",
      "翩然下大荒，被發騎騏驎。"
    ]
  },
  {
    "volume": 340,
    "sequence": 24,
    "title": "寄崔二十六立之",
    "author": "韓愈",
    "content": [
      "西城員外丞，心跡兩屈奇。往歲戰詞賦，不將勢力隨。",
      "下驢入省門，左右驚紛披。傲兀坐試席，深叢見孤羆。",
      "文如翻水成，初不用意為。四座各低面，不敢捩眼窺。",
      "升階揖侍郎，歸舍日未欹。佳句喧眾口，考官敢瑕疵。",
      "連年收科第，若摘頷底髭。回首卿相位，通途無他岐。",
      "豈論校書郎，袍笏光參差。童稚見稱說，祝身得如斯。",
      "儕輩妒且熱，喘如竹筒吹。老婦願嫁女，約不論財貲。",
      "老翁不量分，累月笞其兒。攪攪爭附托，無人角雄雌。",
      "由來人間事，翻覆不可知。安有巢中鷇，插翅飛天陲。",
      "駒麛著爪牙，猛虎借與皮。汝頭有韁系，汝腳有索縻。",
      "陷身泥溝間，誰複稟指撝。不脫吏部選，可見偶與奇。",
      "又作朝士貶，得非命所施。客居京城中，十日營一炊。",
      "逼迫走巴蠻，恩愛座上離。昨來漢水頭，始得完孤羈。",
      "桁掛新衣裳，盎棄食殘糜。苟無饑寒苦，那用分高卑。",
      "憐我還好古，宦途同險巇。每旬遺我書，竟歲無差池。",
      "新篇奚其思，風幡肆逶迤。又論諸毛功，劈水看蛟螭。",
      "雷電生睒睗，角鬣相撐披。屬我感窮景，抱華不能摛。",
      "唱來和相報，愧歎俾我疵。又寄百尺彩，緋紅相盛衰。",
      "巧能喻其誠，深淺抽肝脾。開展放我側，方餐涕垂匙。",
      "朋交日凋謝，存者逐利移。子寧獨迷誤，綴綴意益彌。",
      "舉頭庭樹豁，狂飆卷寒曦。迢遞山水隔，何由應塤篪。",
      "別來就十年，君馬記騧驪。長女當及事，誰助出帨縭。",
      "諸男皆秀朗，幾能守家規。文字銳氣在，輝輝見旌麾。",
      "摧腸與戚容，能複持酒卮。我雖未耋老，發禿骨力羸。",
      "所餘十九齒，飄颻盡浮危。玄花著兩眼，視物隔褷褵。",
      "燕席謝不詣，游鞍懸莫騎。敦敦憑書案，譬彼鳥黏黐。",
      "且吾聞之師，不以物自隳。孤豚眠糞壤，不慕太廟犧。",
      "君看一時人，幾輩先騰馳。過半黑頭死，陰蟲食枯骴。",
      "歡華不滿眼，咎責塞兩儀。觀名計之利，詎足相陪裨。",
      "仁者恥貪冒，受祿量所宜。無能食國惠，豈異哀癃罷。",
      "久欲辭謝去，休令眾睢睢。況又嬰疹疾，寧保軀不貲。",
      "不能前死罷，內實慚神祇。舊籍在東郡，茅屋枳棘籬。",
      "還歸非無指，灞渭揚春澌。生兮耕吾疆，死也埋吾陂。",
      "文書自傳道，不仗史筆垂。夫子固吾党，新恩釋銜羈。",
      "去來伊洛上，相待安罛箄。我有雙飲盞，其銀得朱提。",
      "黃金塗物象，雕鐫妙工倕。乃令千里鯨，么麼微螽斯。",
      "猶能爭明月，擺掉出渺彌。野草花葉細，不辨薋菉葹。",
      "綿綿相糾結，狀似環城陴。四隅芙蓉樹，擢豔皆猗猗。",
      "鯨以興君身，失所逢百罹。月以喻夫道，黽勉勵莫虧。",
      "草木明覆載，妍醜齊榮萎。願君恒禦之，行止雜燧觿。",
      "異日期對舉，當如合分支。"
    ]
  },
  {
    "volume": 340,
    "sequence": 25,
    "title": "月蝕詩效玉川子作",
    "author": "韓愈",
    "content": [
      "元和庚寅鬥插子，月十四日三更中。森森萬木夜僵立，寒氣屭奰頑無風。月形如白盤，完完上天東。",
      "忽然有物來啖之，不知是何蟲。如何至神物，遭此狼狽凶。",
      "星如撒沙出，攢集爭強雄。油燈不照席，是夕吐焰如長虹。玉川子，涕泗下，中庭獨行。",
      "念此日月者，為天之眼睛。此猶不自保，吾道何由行。",
      "嘗聞古老言，疑是蝦蟆精。徑圓千里納女腹，何處養女百醜形。杷沙腳手鈍，誰使女解緣青冥。",
      "黃帝有四目，帝舜重其明。今天只兩目，何故許食使偏盲。",
      "堯呼大水浸十日，不惜萬國赤子魚頭生。女於此時若食日，雖食八九無嚵名。赤龍黑鳥燒口熱，翎鬣倒側相搪撐。婪酣大肚遭一飽，饑腸徹死無由鳴。",
      "後時食月罪當死，天羅磕匝何處逃汝刑。",
      "玉川子立於庭而言曰：地行賤臣仝，再拜敢告上天公。",
      "臣有一寸刃，可刳凶蟆腸。無梯可上天，天階無由有臣蹤。",
      "寄箋東南風，天門西北祈風通。丁甯附耳莫漏泄，薄命正值飛廉慵。東方青色龍，牙角何呀呀。從官百餘座，嚼啜煩官家。月蝕汝不知，安用為龍窟天河。赤鳥司南方，尾禿翅觰沙。月蝕於汝頭，汝口開呀呀。蝦蟆掠汝兩吻過，忍學省事不以汝觜啄蝦蟆。于菟蹲於西，旗旄衛毿uF。",
      "既從白帝祠，又食於蠟禮有加。忍令月被惡物食，枉於汝口插齒牙。烏龜怯奸，怕寒縮頸，以殼自遮。",
      "終令誇蛾抉汝出，卜師燒錐鑽灼滿板如星羅。此外內外官，瑣細不足科。臣請悉掃除，慎勿許語令啾嘩。",
      "並光全耀歸我月，盲眼鏡淨無纖瑕。弊蛙拘送主府官，帝箸下腹嘗其皤。依前使兔操杵臼，玉階桂樹閑婆娑。",
      "姮娥還宮室，太陽有室家。天雖高，耳屬地。感臣赤心，使臣知意。雖無明言，潛喻厥旨。有氣有形，皆吾赤子。",
      "雖忿大傷，忍殺孩稚。還汝月明，安行於次。盡釋眾罪，以蛙磔死。"
    ]
  },
  {
    "volume": 340,
    "sequence": 26,
    "title": "孟生詩",
    "author": "韓愈",
    "content": [
      "孟生江海士，古貌又古心。嘗讀古人書，謂言古猶今。",
      "作詩三百首，窅默咸池音。騎驢到京國，欲和熏風琴。",
      "豈識天子居，九重鬱沉沉。一門百夫守，無籍不可尋。",
      "晶光蕩相射，旗戟翩以森。遷延乍卻走，驚怪靡自任。",
      "舉頭看白日，泣涕下沾襟。朅來游公卿，莫肯低華簪。",
      "諒非軒冕族，應對多差參。萍蓬風波急，桑榆日月侵。",
      "奈何從進士，此路轉嶇嶔。異質忌處群，孤芳難寄林。",
      "誰憐松桂性，競愛桃李陰。朝悲辭樹葉，夕感歸巢禽。",
      "顧我多慷慨，窮簷時見臨。清宵靜相對，發白聆苦吟。",
      "采蘭起幽念，眇然望東南。秦吳修且阻，兩地無數金。",
      "我論徐方牧，好古天下欽。竹實鳳所食，德馨神所歆。",
      "求觀眾丘小，必上泰山岑。求觀眾流細，必泛滄溟深。",
      "子其聽我言，可以當所箴。既獲則思返，無為久滯淫。",
      "卞和試三獻，期子在秋砧。"
    ]
  },
  {
    "volume": 340,
    "sequence": 27,
    "title": "射訓狐",
    "author": "韓愈",
    "content": [
      "有鳥夜飛名訓狐，矜凶挾狡誇自呼。乘時陰黑止我屋，聲勢慷慨非常粗。安然大喚誰畏忌，造作百怪非無須。",
      "聚鬼征妖自朋扇，罷掉栱桷頹墍塗。慈母抱兒怕入席，那暇更護雞窠雛。我念乾坤德泰大，卵此惡物常勤劬。",
      "縱之豈即遽有害，斗柄行拄西南隅。誰謂停奸計尤劇，意欲唐突羲和烏。侵更曆漏氣彌厲，何由僥倖休須臾。",
      "咨餘往射豈得已，候女兩眼張睢盱。梟驚墮梁蛇走竇，一夫斬頸群雛枯。"
    ]
  },
  {
    "volume": 340,
    "sequence": 28,
    "title": "將歸贈孟東野房蜀客",
    "author": "韓愈",
    "content": [
      "君門不可入，勢利互相推。借問讀書客，胡為在京師。",
      "舉頭未能對，閉眼聊自思。倏忽十六年，終朝苦寒饑。",
      "宦途竟寥落，鬢髮坐差池。潁水清且寂，箕山坦而夷。",
      "如今便當去，咄咄無自疑。"
    ]
  },
  {
    "volume": 340,
    "sequence": 29,
    "title": "答孟郊",
    "author": "韓愈",
    "content": [
      "規模背時利，文字覷天巧。人皆餘酒肉，子獨不得飽。",
      "才春思已亂，始秋悲又攪。朝餐動及午，夜諷恒至卯。",
      "名聲暫膻腥，腸肚鎮煎煼。古心雖自鞭，世路終難拗。",
      "弱拒喜張臂，猛拿閑縮爪。見倒誰肯扶，從嗔我須咬。"
    ]
  },
  {
    "volume": 340,
    "sequence": 30,
    "title": "從仕",
    "author": "韓愈",
    "content": [
      "居閑食不足，從仕力難任。兩事皆害性，一生恒苦心。",
      "黃昏歸私室，惆悵起歎音。棄置人間世，古來非獨今。"
    ]
  },
  {
    "volume": 340,
    "sequence": 31,
    "title": "短燈檠歌",
    "author": "韓愈",
    "content": [
      "長檠八尺空自長，短檠二尺便且光。黃簾綠幕朱戶閉，風露氣入秋堂涼。裁衣寄遠淚眼暗，搔頭頻挑移近床。",
      "太學儒生東魯客，二十辭家來射策。夜書細字綴語言，兩目眵昏頭雪白。此時提攜當案前，看書到曉那能眠。",
      "一朝富貴還自恣，長檠高張照珠翠。籲嗟世事無不然，牆角君看短檠棄。"
    ]
  },
  {
    "volume": 340,
    "sequence": 32,
    "title": "送劉師服",
    "author": "韓愈",
    "content": [
      "夏半陰氣始，淅然雲景秋。蟬聲入客耳，驚起不可留。",
      "草草具盤饌，不待酒獻酬。士生為名累，有似魚中鉤。",
      "齎材入市賣，貴者恒難售。豈不畏憔悴，為功忌中休。",
      "勉哉耘其業，以待歲晚收。"
    ]
  }
]