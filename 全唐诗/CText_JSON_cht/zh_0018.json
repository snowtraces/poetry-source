[
  {
    "volume": 18,
    "sequence": 1,
    "title": "橫吹曲辭：隴頭",
    "author": "張籍",
    "content": [
      "隴頭已斷人不行，胡騎夜入涼州城。漢家處處格鬥死，一朝盡沒隴西地。驅我邊人胡中去，散放牛羊食禾黍。",
      "去年中國養子孫，今著氈裘學胡語。誰能更使李輕車，收取涼州屬漢家。"
    ]
  },
  {
    "volume": 18,
    "sequence": 2,
    "title": "橫吹曲辭：隴頭吟",
    "author": "王維",
    "content": [
      "長安少年游俠客，夜上戍樓看太白。隴頭明月迥臨關，隴上行人夜吹笛。關西老將不勝愁，駐馬聽之雙淚流。",
      "身經大小百餘戰，麾下偏裨萬戶侯。蘇武才為典屬國，節旄空盡海西頭。"
    ]
  },
  {
    "volume": 18,
    "sequence": 3,
    "title": "橫吹曲辭：隴頭吟",
    "author": "翁綬",
    "content": [
      "隴水潺湲隴樹黃，征人隴上盡思鄉。馬嘶斜日朔風急，雁過寒雲邊思長。殘月出林明劍戟，平沙隔水見牛羊。",
      "橫行俱足封侯者，誰斬樓蘭獻未央。"
    ]
  },
  {
    "volume": 18,
    "sequence": 4,
    "title": "橫吹曲辭：隴頭水",
    "author": "楊師道",
    "content": [
      "隴頭秋月明，隴水帶關城。笳添離別曲，風送斷腸聲。",
      "映雪峰猶暗，乘冰馬屢驚。霧中寒雁至，沙上轉蓬輕。",
      "天山傳羽檄，漢地急徵兵。陣開都護道，劍聚伏波營。",
      "于茲覺無度，方共濯胡纓。"
    ]
  },
  {
    "volume": 18,
    "sequence": 5,
    "title": "橫吹曲辭：隴頭水",
    "author": "盧照鄰",
    "content": [
      "隴阪高無極，征人一望鄉。關河別去水，沙塞斷歸腸。",
      "馬系千年樹，旌懸九月霜。從來共嗚咽，皆是為勤王。"
    ]
  },
  {
    "volume": 18,
    "sequence": 6,
    "title": "橫吹曲辭：隴頭水",
    "author": "王建",
    "content": [
      "隴水何年隴頭別，不在山中亦嗚咽。征人塞耳馬不行，未到隴頭聞水聲。謂是西流入蒲海，還聞北海繞龍城。",
      "隴東隴西多屈曲，野麋飲水長簇簇。胡兵夜回水傍住，憶著來時磨劍處。向前無井複無泉，放馬回看隴頭樹。"
    ]
  },
  {
    "volume": 18,
    "sequence": 7,
    "title": "橫吹曲辭：隴頭水",
    "author": "於濆",
    "content": [
      "借問隴頭水，終年恨何事。深疑嗚咽聲，中有征人淚。",
      "昨日上山下，達曙不能寐。何處接長波，東流入清渭。"
    ]
  },
  {
    "volume": 18,
    "sequence": 8,
    "title": "橫吹曲辭：隴頭水",
    "author": "皎然",
    "content": [
      "隴頭心欲絕，隴水不堪聞。碎影搖槍壘，寒聲咽帳軍。",
      "素從鹽海積，綠帶柳城分。日落天邊望，逶迤入塞雲。",
      "秦隴逼氐羌，征人去未央。如何幽咽水，並欲斷君腸。",
      "西注悲窮漠，東分憶故鄉。旅魂聲攪亂，無夢到遼陽。"
    ]
  },
  {
    "volume": 18,
    "sequence": 9,
    "title": "橫吹曲辭：隴頭水",
    "author": "鮑溶",
    "content": [
      "隴頭水，千古不堪聞。生歸蘇屬國，死別李將軍。",
      "細響風凋草，清哀雁落雲。"
    ]
  },
  {
    "volume": 18,
    "sequence": 10,
    "title": "橫吹曲辭：隴頭水",
    "author": "羅隱",
    "content": [
      "借問隴頭水，年年恨何事。全疑嗚咽聲，中有征人淚。",
      "自古無長策，況我非深智。何計謝潺湲，一宵空不寐。"
    ]
  },
  {
    "volume": 18,
    "sequence": 11,
    "title": "橫吹曲辭：出關",
    "author": "魏征",
    "content": [
      "中原還逐鹿，投筆事戎軒。縱橫計不就，慷慨志猶存。",
      "策杖謁天子，驅馬出關門。請纓羈南越，憑軾下東藩。",
      "郁紆陟高岫，出沒望平原。古木吟寒鳥，空山啼夜猿。",
      "既傷千里目，還驚九折魂。豈不憚艱險，深懷國士恩。",
      "季布無二諾，侯嬴重一言。人生感意氣，功名誰複論。"
    ]
  },
  {
    "volume": 18,
    "sequence": 12,
    "title": "橫吹曲辭：入關",
    "author": "賈馳",
    "content": [
      "河上微風來，關頭樹初濕。今朝關城吏，又見孤客入。",
      "上國誰與期，西來徒自急。"
    ]
  },
  {
    "volume": 18,
    "sequence": 13,
    "title": "橫吹曲辭：入關",
    "author": "張祜",
    "content": [
      "都城連百二，雄險北回環。地勢遙尊嶽，河流側讓關。",
      "秦皇曾虎視，漢祖亦龍顏。何事梟凶輩，干戈自不閑。"
    ]
  },
  {
    "volume": 18,
    "sequence": 14,
    "title": "橫吹曲辭：出塞",
    "author": "竇威",
    "content": [
      "匈奴屢不平，漢將欲縱橫。看雲方結陣，卻月始連營。",
      "潛軍渡馬邑，揚旆掩龍城。會勒燕然石，方傳車騎名。"
    ]
  },
  {
    "volume": 18,
    "sequence": 15,
    "title": "橫吹曲辭：出塞",
    "author": "陳子昂",
    "content": [
      "忽聞天上將，關塞重橫行。始返樓蘭國，還向朔方城。",
      "黃金裝戰馬，白羽集神兵。星月開天陣，山川列地營。",
      "晚風吹畫角，春色耀飛旌。甯知班定遠，獨是一書生。"
    ]
  },
  {
    "volume": 18,
    "sequence": 16,
    "title": "橫吹曲辭：出塞",
    "author": "張易之",
    "content": [
      "俠客重恩光，驄馬飾金裝。瞥聞傳羽檄，馳突救邊荒。",
      "轉戰磨笄地，橫行戴鬥鄉。將軍占太白，小婦怨流黃。",
      "騕褭青絲騎，娉婷紅粉妝。一春鶯度曲，八月雁成行。",
      "誰堪坐秋思，羅袖拂空床。"
    ]
  },
  {
    "volume": 18,
    "sequence": 17,
    "title": "橫吹曲辭：出塞",
    "author": "沈佺期",
    "content": [
      "十年通大漠，萬里出長平。寒日生戈劍，陰雲搖旆旌。",
      "饑烏啼舊壘，疲馬戀空城。辛苦皋蘭北，胡霜損漢兵。"
    ]
  },
  {
    "volume": 18,
    "sequence": 18,
    "title": "橫吹曲辭：出塞",
    "author": "王維",
    "content": [
      "居延城外獵天驕，白草連天野火燒。暮雲空磧時驅馬，秋日平原好射雕。護羌校尉朝乘障，破虜將軍夜渡遼。",
      "玉靶角弓珠勒馬，漢家將賜霍嫖姚。"
    ]
  },
  {
    "volume": 18,
    "sequence": 19,
    "title": "橫吹曲辭：出塞",
    "author": "王昌齡",
    "content": [
      "秦時明月漢時關，萬里長征人未還。",
      "但使龍城飛將在，不教胡馬度陰山。",
      "白花垣上望京師，黃河水流無盡時。",
      "窮秋曠野行人絕，馬首東來知是誰。"
    ]
  },
  {
    "volume": 18,
    "sequence": 20,
    "title": "橫吹曲辭：出塞",
    "author": "馬戴",
    "content": [
      "金帶連環束戰袍，馬頭沖雪度臨洮。",
      "卷旗夜劫單于帳，亂斫胡兵缺寶刀。"
    ]
  },
  {
    "volume": 18,
    "sequence": 21,
    "title": "橫吹曲辭：前出塞九首",
    "author": "杜甫",
    "content": [
      "戚戚去故里，悠悠赴交河。公家有程期，亡命嬰禍羅。",
      "君已富土境，開邊一何多。棄絕父母恩，吞聲行負戈。",
      "出門日已遠，不受徒旅欺。骨肉恩豈斷，男兒死無時。",
      "走馬脫轡頭，手中挑青絲。捷下萬仞岡，俯身試搴旗。",
      "磨刀嗚咽水，水赤刃傷手。欲輕腸斷聲，心緒亂已久。",
      "丈夫誓許國，憤惋複何有。功名圖麒麟，戰骨當速朽。",
      "送徒既有長，遠戍亦有身。生死向前去，不勞吏怒嗔。",
      "路逢相識人，附書與六親。哀哉兩決絕，不復同苦辛。",
      "迢迢萬餘裏，領我赴三軍。軍中異苦樂，主將甯盡聞。",
      "隔河見胡騎，倏忽數百群。我始為奴僕，幾時樹功勳。",
      "挽弓當挽強，用箭當用長。射人先射馬，擒賊先擒王。",
      "殺人亦有限，列國自有疆。苟能制侵陵，豈在多殺傷。",
      "驅馬天雨雪，軍行入高山。徑危抱寒石，指落曾冰間。",
      "已去漢月遠，何時築城還。浮雲暮南征，可望不可攀。",
      "單于寇我壘，百里風塵昏。雄劍四五動，彼軍為我奔。",
      "虜其名王歸，系頸授轅門。潛身備行列，一勝何足論。",
      "從軍十年餘，能無分寸功。眾人貴苟得，欲語羞雷同。",
      "中原有鬥爭，況在狄與戎。丈夫四方志，安可辭固窮。"
    ]
  },
  {
    "volume": 18,
    "sequence": 22,
    "title": "橫吹曲辭：後出塞五首",
    "author": "杜甫",
    "content": [
      "男兒生世間，及壯當封侯。戰伐有功業，焉能守舊丘。",
      "召募赴薊門，軍動不可留。千金買馬鞭，百金裝刀頭。",
      "閭裏送我行，親戚擁道周。斑白居上列，酒酣進庶羞。",
      "少年別有贈，含笑看吳鉤。",
      "朝進東門營，暮上河陽橋。落日照大旗，馬鳴風蕭蕭。",
      "平沙列萬幕，部伍各見招。中天懸明月，令嚴夜寂寥。",
      "悲笳數聲動，壯士慘不驕。借問大將誰，恐是霍嫖姚。",
      "古人重守邊，今人重高勳。豈知英雄主，出師亙長雲。",
      "六合已一家，四夷且孤軍。遂使貔虎士，奮身勇所聞。",
      "拔劍擊大荒，日牧胡馬群。誓開玄冥北，持以奉吾君。",
      "獻凱日繼踵，兩蕃靜無虞。漁陽豪俠地，擊鼓吹笙竽。",
      "雲帆轉遼海，粳稻來東吳。越羅與楚練，照耀輿台軀。",
      "主將位益崇，氣驕陵上都。邊人不敢議，議者死路衢。",
      "我本良家子，出師亦多門。將驕益愁思，身貴不足論。",
      "躍馬二十年，恐辜明主恩。坐見幽州騎，長驅河洛昏。",
      "中夜間道歸，故里但空村。惡名幸脫免，窮老無兒孫。"
    ]
  },
  {
    "volume": 18,
    "sequence": 23,
    "title": "橫吹曲辭：出塞",
    "author": "皇甫冉",
    "content": [
      "吹角出塞門，前瞻即胡地。三軍盡回首，皆灑望鄉淚。",
      "轉念關山長，行看風景異。由來征戍客，各負輕生義。"
    ]
  },
  {
    "volume": 18,
    "sequence": 24,
    "title": "橫吹曲辭：出塞",
    "author": "王之渙",
    "content": [
      "黃砂直上白雲間，一片孤城萬仞山。",
      "羌笛何須怨楊柳，春光不度玉門關。"
    ]
  },
  {
    "volume": 18,
    "sequence": 25,
    "title": "橫吹曲辭：出塞",
    "author": "耿湋",
    "content": [
      "漢家邊事重，竇憲出臨戎。絕漠秋山在，陽關舊路通。",
      "列營依茂草，吹角向高風。更就燕然石，看銘破虜功。"
    ]
  },
  {
    "volume": 18,
    "sequence": 26,
    "title": "橫吹曲辭：出塞",
    "author": "張籍",
    "content": [
      "秋塞雪初下，將軍遠出師。分營長記火，放馬不收旗。",
      "月冷邊帳濕，沙昏夜探遲。征人皆白首，誰見滅胡時。"
    ]
  },
  {
    "volume": 18,
    "sequence": 27,
    "title": "橫吹曲辭：出塞",
    "author": "劉駕",
    "content": [
      "胡風不開花，四氣多作雪。北人尚凍死，況我本南越。",
      "古來犬羊地，巡狩無遺轍。九土耕不盡，武皇猶征伐。",
      "中天有高閣，圖畫何時歇。坐恐塞上山，低於砂中骨。"
    ]
  },
  {
    "volume": 18,
    "sequence": 28,
    "title": "橫吹曲辭：出塞曲",
    "author": "劉濟",
    "content": [
      "將軍在重圍，音信絕不通。羽書如流星，飛入甘泉宮。",
      "倚是並州兒，少年心膽雄。一朝隨召募，百戰爭王公。",
      "去年桑幹北，今年桑幹東。死是征人死，功是將軍功。",
      "汗馬牧秋月，疲兵臥霜風。仍聞左賢王，更欲圖雲中。"
    ]
  },
  {
    "volume": 18,
    "sequence": 29,
    "title": "橫吹曲辭：出塞曲",
    "author": "於鵠",
    "content": [
      "微雪將軍出，吹笳天未明。觀兵登古戍，斬將對雙旌。",
      "分陣瞻山勢，潛軍制馬鳴。如今新史上，已有滅胡名。",
      "單于驕愛獵，放火到軍城。待月調新弩，防秋置遠營。",
      "空山朱戟影，寒磧鐵衣聲。逢著降胡說，陰山有伏兵。"
    ]
  },
  {
    "volume": 18,
    "sequence": 30,
    "title": "橫吹曲辭：出塞曲",
    "author": "貫休",
    "content": [
      "掃盡狂胡跡，回戈望故關。相逢唯死鬥，豈易得生還。",
      "縱宴參胡樂，收兵過雪山。不封十萬戶，此事亦應閑。",
      "玉帳將軍意，殷勤把酒論。功高寧在我，陣沒與招魂。",
      "塞色干戈束，軍容喜氣屯。男兒今始是，敢出玉關門。",
      "回首隴山頭，連天草木秋。聖君應入夢，半路遣封侯。",
      "水不擔陰雪，柴令倒戍樓。歸來麟閣上，春色滿皇州。"
    ]
  },
  {
    "volume": 18,
    "sequence": 31,
    "title": "橫吹曲辭：入塞",
    "author": "劉希夷",
    "content": [
      "將軍陷虜圍，邊務息戎機。霜雪交河盡，旌旗入塞飛。",
      "曉光隨馬度，春色伴人歸。課績朝明主，臨軒拜武威。"
    ]
  },
  {
    "volume": 18,
    "sequence": 32,
    "title": "橫吹曲辭：入塞曲",
    "author": "耿湋",
    "content": [
      "將軍帶十圍，重錦制戎衣。猿臂銷弓力，虯須長劍威。",
      "首登平樂宴，新破大宛歸。樓上姝姬笑，門前問客稀。",
      "暮烽玄菟急，秋草紫騮肥。未奉君王詔，高槐晝掩扉。"
    ]
  },
  {
    "volume": 18,
    "sequence": 33,
    "title": "橫吹曲辭：入塞曲",
    "author": "貫休",
    "content": [
      "單于烽火動，都護去天涯。別賜黃金甲，親臨白玉墀。",
      "塞垣須靜謐，師旅審安危。定遠條支寵，如今勝古時。",
      "方見將軍貴，分明對冕旒。聖恩如遠被，狂虜不難收。",
      "臣節唯期死，功勳敢望侯。終辭修裏第，從此出皇州。",
      "百里精兵動，參差便渡遼。如何好白日，亦照此天驕。",
      "遠樹深疑賊，驚蓬迥似雕。凱歌何日唱，磧路共天遙。"
    ]
  },
  {
    "volume": 18,
    "sequence": 34,
    "title": "橫吹曲辭：入塞曲",
    "author": "沈彬",
    "content": [
      "欲為皇王服遠戎，萬人金甲鼓鼙中。陣雲暗塞三邊黑，兵血愁天一片紅。半夜翻營旗攪月，深秋防戍劍磨風。",
      "謗書未及明君爇，臥骨將軍已歿功。",
      "苦戰沙間臥箭痕，戍樓閑上望星文。生希國澤分偏將，死奪河源答聖君。鳶覷敗兵眠白草，馬驚邊鬼哭陰雲。",
      "功多地遠無人紀，漢閣笙歌日又曛。"
    ]
  },
  {
    "volume": 18,
    "sequence": 35,
    "title": "橫吹曲辭：折楊柳",
    "author": "盧照鄰",
    "content": [
      "倡樓啟曙扉，園柳正依依。鳥鳴知歲隔，條變識春歸。",
      "露葉疑啼臉，風花亂舞衣。攀折聊將寄，軍中書信稀。"
    ]
  },
  {
    "volume": 18,
    "sequence": 36,
    "title": "橫吹曲辭：折楊柳",
    "author": "沈佺期",
    "content": [
      "玉窗朝日映，羅帳春風吹。拭淚攀楊柳，長條宛地垂。",
      "白花飛曆亂，黃鳥思參差。妾自肝腸斷，旁人那得知。"
    ]
  },
  {
    "volume": 18,
    "sequence": 37,
    "title": "橫吹曲辭：折楊柳",
    "author": "喬知之",
    "content": [
      "可憐濯濯春楊柳，攀折將來就纖手。",
      "妾容與此同盛衰，何必君恩獨能久。"
    ]
  },
  {
    "volume": 18,
    "sequence": 38,
    "title": "橫吹曲辭：折楊柳",
    "author": "劉憲",
    "content": [
      "沙塞三河道，金閨二月春。碧煙楊柳色，紅粉綺羅人。",
      "露葉憐啼臉，風花思舞巾。攀持君不見，為聽曲中新。"
    ]
  },
  {
    "volume": 18,
    "sequence": 39,
    "title": "橫吹曲辭：折楊柳",
    "author": "崔湜",
    "content": [
      "二月風光半，三邊戍不還。年華妾自惜，楊柳為君攀。",
      "落絮緣衫袖，垂條拂髻鬟。那堪音信斷，流涕望陽關。"
    ]
  },
  {
    "volume": 18,
    "sequence": 40,
    "title": "橫吹曲辭：折楊柳",
    "author": "韋承慶",
    "content": [
      "萬里邊城地，三春楊柳節。葉似鏡中眉，花如關外雪。",
      "征人遠鄉思，倡婦高樓別。不忍擲年華，含情寄攀折。"
    ]
  },
  {
    "volume": 18,
    "sequence": 41,
    "title": "橫吹曲辭：折楊柳",
    "author": "歐陽瑾",
    "content": [
      "垂柳拂妝台，葳蕤葉半開。年華枝上見，邊思曲中來。",
      "嫩色宜新雨，輕花伴落梅。朝朝倦攀折，征戍幾時回。"
    ]
  },
  {
    "volume": 18,
    "sequence": 42,
    "title": "橫吹曲辭：折楊柳",
    "author": "張祜",
    "content": [
      "紅粉青樓曙，垂楊仲月春。懷君重攀折，非妾妒腰身。",
      "舞帶縈絲斷，嬌娥向葉嚬。橫吹凡幾曲，獨自最愁人。"
    ]
  },
  {
    "volume": 18,
    "sequence": 43,
    "title": "橫吹曲辭：折楊柳",
    "author": "張九齡",
    "content": [
      "纖纖折楊柳，持此寄情人。一枝何足貴，憐是故園春。",
      "遲景那能久，流芳不及新。更愁征戍客，鬢老邊城塵。"
    ]
  },
  {
    "volume": 18,
    "sequence": 44,
    "title": "橫吹曲辭：折楊柳",
    "author": "余延壽",
    "content": [
      "大道連國門，東西種楊柳。葳蕤君不見，嫋娜垂來久。",
      "緣枝棲暝禽，雄去雌獨吟。餘花怨春盡，微月起秋陰。",
      "坐望窗中蝶，起攀枝上葉。好風吹長條，婀娜何如妾。",
      "妾見柳園新，高樓四五春。莫吹胡塞曲，愁殺隴頭人。"
    ]
  },
  {
    "volume": 18,
    "sequence": 45,
    "title": "橫吹曲辭：折楊柳",
    "author": "李白",
    "content": [
      "垂楊拂綠水，搖豔東風年。花明玉關雪，葉暖金窗煙。",
      "美人結長恨，想對心淒然。攀條折春色，遠寄龍庭前。"
    ]
  },
  {
    "volume": 18,
    "sequence": 46,
    "title": "橫吹曲辭：折楊柳",
    "author": "孟郊",
    "content": [
      "楊柳多短枝，短枝多別離。贈遠累攀折，柔條安得垂。",
      "青春有定節，離別無定時。但恐人別促，不怨來遲遲。",
      "莫言短枝條，中有長相思。朱顏與綠楊，並在別離期。",
      "樓上春風過，風前楊柳歌。枝疏緣別苦，曲怨為年多。",
      "花驚燕地雪，葉映楚池波。誰堪別離此，征戍在交河。"
    ]
  },
  {
    "volume": 18,
    "sequence": 47,
    "title": "橫吹曲辭：折楊柳",
    "author": "李端",
    "content": [
      "東城攀柳葉，柳葉低著草。少壯莫輕年，輕年有人老。",
      "柳發遍川崗，登高堪斷腸。雨煙輕漠漠，何樹近君鄉。",
      "贈君折楊柳，顏色豈能久。上客莫沾巾，佳人正回首。",
      "新柳送君行，古柳傷君情。突兀臨荒渡，婆娑出舊營。",
      "隋家兩岸盡，陶宅五株平。日暮偏愁望，春山有鳥聲。"
    ]
  },
  {
    "volume": 18,
    "sequence": 48,
    "title": "橫吹曲辭：折楊柳",
    "author": "翁綬",
    "content": [
      "紫陌金堤映綺羅，遊人處處動離歌。陰移古戍迷荒草，花帶殘陽落遠波。臺上少年吹白雪，樓中思婦斂青蛾。",
      "殷勤攀折贈行客，此去關山雨雪多。"
    ]
  },
  {
    "volume": 18,
    "sequence": 49,
    "title": "橫吹曲辭：望行人",
    "author": "王建",
    "content": [
      "自從江樹秋，日日上江樓。夢見離珠浦，書來在桂州。",
      "不同魚比目，終恨水分流。久不開明鏡，多應是白頭。"
    ]
  },
  {
    "volume": 18,
    "sequence": 50,
    "title": "橫吹曲辭：望行人",
    "author": "張籍",
    "content": [
      "秋風窗下起，旅雁向南飛。日日出門望，家家行客歸。",
      "無因見邊使，空待寄寒衣。獨閉青樓暮，煙深鳥雀稀。"
    ]
  },
  {
    "volume": 18,
    "sequence": 51,
    "title": "橫吹曲辭：關山月",
    "author": "盧照鄰",
    "content": [
      "塞垣通碣石，虜障抵祁連。相思在萬里，明月正孤懸。",
      "影移金岫北，光斷玉門前。寄書謝中婦，時看鴻雁天。"
    ]
  },
  {
    "volume": 18,
    "sequence": 52,
    "title": "橫吹曲辭：關山月",
    "author": "沈佺期",
    "content": [
      "漢月生遼海，曈曨出半暉。合昏玄兔郡，中夜白登圍。",
      "暈落關山迥，光含霜霰微。將軍聽曉角，戰馬欲南歸。"
    ]
  },
  {
    "volume": 18,
    "sequence": 53,
    "title": "橫吹曲辭：關山月",
    "author": "李白",
    "content": [
      "明月出天山，蒼茫雲海間。長風幾萬里，吹度玉門關。",
      "漢下白登道，胡窺青海灣。由來征戰地，不見有人還。",
      "戍客望邊色，思歸多苦顏。高樓當此夜，歎息未應閑。"
    ]
  },
  {
    "volume": 18,
    "sequence": 54,
    "title": "橫吹曲辭：關山月",
    "author": "長孫佐輔",
    "content": [
      "淒淒還切切，戍客多離別。何處最傷心，關山見秋月。",
      "關月竟如何，由來遠近過。始經玄兔塞，終繞白狼河。",
      "忽憶秦樓婦，流光應共有。已得並蛾眉，還知攬纖手。",
      "去歲照同行，比翼複連形。今宵照獨立，顧影自煢煢。",
      "餘暉漸西落，夜夜看如昨。借問映旌旗，何如鑒帷幕。",
      "拂曉朔風悲，蓬驚雁不飛。幾時征戍罷，還向月中歸。"
    ]
  },
  {
    "volume": 18,
    "sequence": 55,
    "title": "橫吹曲辭：關山月",
    "author": "耿湋",
    "content": [
      "月明邊徼靜，戍客望鄉時。塞古柳衰盡，關寒榆發遲。",
      "蒼蒼萬里道，戚戚十年悲。今夜青樓上，還應照所思。"
    ]
  },
  {
    "volume": 18,
    "sequence": 56,
    "title": "橫吹曲辭：關山月二首",
    "author": "戴叔倫",
    "content": [
      "月出照關山，秋風人未還。清光無遠近，鄉淚半書間。",
      "一雁過連營，繁霜覆古城。胡笳在何處，半夜起邊聲。"
    ]
  },
  {
    "volume": 18,
    "sequence": 57,
    "title": "橫吹曲辭：關山月",
    "author": "崔融",
    "content": [
      "月生西海上，氣逐邊風壯。萬里度關山，蒼茫非一狀。",
      "漢兵開郡國，胡馬窺亭障。夜夜聞悲笳，征人起南望。"
    ]
  },
  {
    "volume": 18,
    "sequence": 58,
    "title": "橫吹曲辭：關山月",
    "author": "李端",
    "content": [
      "露濕月蒼蒼，關頭榆葉黃。回輪照海遠，分彩上樓長。",
      "水凍頻移幕，兵疲數望鄉。只應城影外，萬里共如霜。"
    ]
  },
  {
    "volume": 18,
    "sequence": 59,
    "title": "橫吹曲辭：關山月",
    "author": "王建",
    "content": [
      "關山月，營開道白前軍發。凍輪當磧光悠悠，照見三堆兩堆骨。邊風割面天欲明，金莎嶺西看看沒。"
    ]
  },
  {
    "volume": 18,
    "sequence": 60,
    "title": "橫吹曲辭：關山月",
    "author": "張籍",
    "content": [
      "秋月朗朗關山上，山中行人馬蹄響。關山秋來雨雪多，行人見月唱邊歌。海邊漠漠天氣白，胡兒夜度黃龍磧。",
      "軍中探騎暮出城，伏兵暗處低旌戟。溪水連地霜草平，野駝尋水磧中鳴。隴頭風急雁不下，沙場苦戰多流星。",
      "可憐萬國關山道，年年戰骨多秋草。"
    ]
  },
  {
    "volume": 18,
    "sequence": 61,
    "title": "橫吹曲辭：關山月",
    "author": "翁綬",
    "content": [
      "裴回漢月滿邊州，照盡天涯到隴頭。影轉銀河寰海靜，光分玉塞古今愁。笳吹遠戍孤烽滅，雁下平沙萬里秋。",
      "況是故園搖落夜，那堪少婦獨登樓。"
    ]
  },
  {
    "volume": 18,
    "sequence": 62,
    "title": "橫吹曲辭：關山月",
    "author": "鮑氏君徽",
    "content": [
      "高高秋月明，北照遼陽城。塞迥光初滿，風多暈更生。",
      "征人望鄉思，戰馬聞鞞驚。朔風悲邊草，胡沙昏虜營。",
      "霜疑匣中劍，風憊原上旌。早晚謁金闕，不聞刁鬥聲。"
    ]
  },
  {
    "volume": 18,
    "sequence": 63,
    "title": "橫吹曲辭：洛陽道",
    "author": "于武陵",
    "content": [
      "浮世若浮雲，千回故複新。旋添青草塚，更有白頭人。",
      "歲暮客將老，雪晴山欲春。行行車與馬，不盡洛陽塵。"
    ]
  },
  {
    "volume": 18,
    "sequence": 64,
    "title": "橫吹曲辭：洛陽道",
    "author": "鄭渥",
    "content": [
      "客亭門外路東西，多少喧騰事不齊。楊柳惹鞭公子醉，紵麻掩淚魯人迷。通宵塵土飛山月，是處經營夾禦堤。",
      "頃刻知音幾存歿，半回依約認輪蹄。"
    ]
  },
  {
    "volume": 18,
    "sequence": 65,
    "title": "橫吹曲辭：洛陽陌",
    "author": "李白",
    "content": [
      "白玉誰家郎，回車渡天津。看花東上陌，驚動洛陽人。"
    ]
  },
  {
    "volume": 18,
    "sequence": 66,
    "title": "橫吹曲辭：長安道",
    "author": "崔顥",
    "content": [
      "長安甲第高入雲，誰家居住霍將軍。日晚朝回擁賓從，路傍拜揖何紛紛。莫言炙手手可熱，須臾火盡灰亦滅。",
      "莫言貧賤即可欺，人生富貴自有時。一朝天子賜顏色，世上悠悠應始知。"
    ]
  },
  {
    "volume": 18,
    "sequence": 67,
    "title": "橫吹曲辭：長安道",
    "author": "孟郊",
    "content": [
      "胡風激秦樹，賤子風中泣。家家朱門開，得見不可入。",
      "長安十二衢，投樹鳥亦急。高閣何人家，笙簧正喧吸。"
    ]
  },
  {
    "volume": 18,
    "sequence": 68,
    "title": "橫吹曲辭：長安道",
    "author": "顧況",
    "content": [
      "長安道，人無衣，馬無草，何不歸來山中老。"
    ]
  },
  {
    "volume": 18,
    "sequence": 69,
    "title": "橫吹曲辭：長安道",
    "author": "聶夷中",
    "content": [
      "此地無駐馬，夜中猶走輪。所以路旁草，少於衣上塵。"
    ]
  },
  {
    "volume": 18,
    "sequence": 70,
    "title": "橫吹曲辭：長安道",
    "author": "韋應物",
    "content": [
      "漢家宮殿含雲煙，兩宮十裏相連延。晨霞出沒弄丹闕，春雨依微自甘泉。春雨依微春尚早，長安貴遊愛芳草。",
      "寶馬橫來下建章，香車卻轉避馳道。",
      "貴遊誰最貴，衛霍世難比。何能蒙主恩，幸遇邊塵起。",
      "歸來甲第拱皇居。朱門峨峨臨九衢，中有流蘇合歡之寶帳，一百二十鳳凰羅列含明珠。",
      "下有錦鋪翠被之粲爛，博山吐香五雲散。",
      "麗人綺閣情飄颻，頭上鴛釵雙翠翹，低鬟曳袖回春雪，聚黛一聲愁碧霄。山珍海錯棄藩籬，烹犢炰羔如折葵。",
      "既請列侯封部曲，還將金印授廬兒。歡榮若此何所苦，但苦白日西南馳。"
    ]
  },
  {
    "volume": 18,
    "sequence": 71,
    "title": "橫吹曲辭：長安道",
    "author": "白居易",
    "content": [
      "花枝缺處青樓開，豔歌一曲酒一杯。美人勸我急行樂，自古朱顏不再來，君不見外州客，長安道，一回來，一回老。"
    ]
  },
  {
    "volume": 18,
    "sequence": 72,
    "title": "橫吹曲辭：長安道",
    "author": "薛能",
    "content": [
      "汲汲複營營，東西連兩京。關繻古若在，山嶽累應成。",
      "各自有身事，不相知姓名。交馳喧眾類，分散入重城。",
      "此路去無盡，萬方人始生。空餘片言苦，來往覓劉楨。"
    ]
  },
  {
    "volume": 18,
    "sequence": 73,
    "title": "橫吹曲辭：長安道",
    "author": "貫休",
    "content": [
      "憧憧合合，八表一轍。黃塵霧合，車馬火熱。名湯風雨，利輾霜雪。千車萬馱，半宿關月。上有堯禹，下有夔契。",
      "紫氣銀輪兮常覆金闕，仙掌捧日兮濁河澄澈。",
      "愚將草木兮有言，與華封人兮不別。"
    ]
  },
  {
    "volume": 18,
    "sequence": 74,
    "title": "橫吹曲辭：長安道",
    "author": "沈佺期",
    "content": [
      "秦地平如掌，層城出雲漢。樓閣九衢春，車馬千門旦。",
      "綠柳開複合，紅塵聚還散。日晚鬥雞回，經過狹斜看。"
    ]
  },
  {
    "volume": 18,
    "sequence": 75,
    "title": "橫吹曲辭：梅花落",
    "author": "盧照鄰",
    "content": [
      "梅嶺花初發，天山雪未開。雪處疑花滿，花邊似雪回。",
      "因風入舞袖，雜粉向妝台。匈奴幾萬里，春至不知來。"
    ]
  },
  {
    "volume": 18,
    "sequence": 76,
    "title": "橫吹曲辭：梅花落",
    "author": "沈佺期",
    "content": [
      "鐵騎幾時回，金閨怨早梅。雪中花已落，風暖葉應開。",
      "夕逐新春管，香迎小歲杯。感時何足貴，書裏報輪台。"
    ]
  },
  {
    "volume": 18,
    "sequence": 77,
    "title": "橫吹曲辭：梅花落",
    "author": "劉方平",
    "content": [
      "新歲芳梅樹，繁苞四面同。春風吹漸落，一夜幾枝空。",
      "小婦今如此，長城恨不窮。莫將遼海雪，來比後庭中。"
    ]
  },
  {
    "volume": 18,
    "sequence": 78,
    "title": "橫吹曲辭：紫騮馬",
    "author": "盧照鄰",
    "content": [
      "騮馬照金鞍，轉戰入皋蘭。塞門風稍急，長城水正寒。",
      "雪暗鳴珂重，山長噴玉難。不辭橫絕漠，流血幾時幹。"
    ]
  },
  {
    "volume": 18,
    "sequence": 79,
    "title": "橫吹曲辭：紫騮馬",
    "author": "李白",
    "content": [
      "紫騮行且嘶，雙翻碧玉蹄。臨流不肯渡，似惜錦障泥。",
      "白雪關山遠，黃雲海樹迷。揮鞭萬里去，安得念春閨。"
    ]
  },
  {
    "volume": 18,
    "sequence": 80,
    "title": "橫吹曲辭：紫騮馬",
    "author": "李益",
    "content": [
      "爭場看鬥雞，白鼻紫騧嘶。漳水春歸晚，叢台日向低。",
      "歇鞍珠作汗，試劍玉如泥。為謝紅梁燕，年年妾獨棲。"
    ]
  },
  {
    "volume": 18,
    "sequence": 81,
    "title": "橫吹曲辭：紫騮馬",
    "author": "秦韜玉",
    "content": [
      "渥窪奇骨本難求，況是豪家重紫騮。膘大宜懸銀壓銙。",
      "力渾欺卻玉銜頭。生獰弄影風隨起，躞蹀沖塵汗滿溝。",
      "若遇丈夫皆調禦，任從騎取覓封侯。"
    ]
  },
  {
    "volume": 18,
    "sequence": 82,
    "title": "橫吹曲辭：驄馬",
    "author": "李群玉",
    "content": [
      "浮雲何權奇，絕足勢未知。長嘶青海風，躞蹀振雲絲。",
      "由來渥窪種，本是蒼龍兒。穆滿不再活，無人昆閬騎。",
      "君識躍嶠怯，甯勞耀金羈。青芻與白水，空笑駑駘肥。",
      "伯樂儻一見，應驚耳長垂。當思八荒外，逐日向瑤池。"
    ]
  },
  {
    "volume": 18,
    "sequence": 83,
    "title": "橫吹曲辭：驄馬曲",
    "author": "紀唐夫",
    "content": [
      "連錢出塞蹋沙蓬，豈比當時禦史驄。逐北自諳深磧路，連嘶誰念靜邊功。登山每與青雲合，弄影應知碧草同。",
      "今日虜平將換妾，不如羅袖舞春風。"
    ]
  },
  {
    "volume": 18,
    "sequence": 84,
    "title": "橫吹曲辭：雨雪曲",
    "author": "李端",
    "content": [
      "天山一丈雪，雜雨夜霏霏。濕馬胡歌亂，經烽漢火微。",
      "丁零蘇武別，疏勒範羌歸。若著關頭過，長榆葉定稀。"
    ]
  },
  {
    "volume": 18,
    "sequence": 85,
    "title": "橫吹曲辭：雨雪曲",
    "author": "翁綬",
    "content": [
      "邊聲四合殷河流，雨雪飛來遍隴頭。鐵嶺探人迷鳥道，陰山飛將濕貂裘。斜飄旌旆過戎帳，半雜風沙入戍樓。",
      "一自塞垣無李蔡，何人為解北門憂。"
    ]
  },
  {
    "volume": 18,
    "sequence": 86,
    "title": "橫吹曲辭：劉生",
    "author": "盧照鄰",
    "content": [
      "劉生氣不平，抱劍欲專征。報恩為豪俠，死難在橫行。",
      "翠羽裝劍鞘，黃金飾馬纓。但令一顧重，不吝百身輕。"
    ]
  },
  {
    "volume": 18,
    "sequence": 87,
    "title": "橫吹曲辭：雍台歌",
    "author": "溫庭筠",
    "content": [
      "太子池南樓百尺，八窗新樹疏簾隔。黃金鋪首畫鉤陳，羽葆亭童拂交戟。盤紆闌楯臨高臺，帳殿臨流鸞扇開。",
      "早雁聲鳴細波起，映花鹵簿龍飛回。"
    ]
  },
  {
    "volume": 18,
    "sequence": 88,
    "title": "橫吹曲辭：捉搦歌",
    "author": "張祜",
    "content": [
      "門上關，牆上棘，窗中女子聲唧唧，洛陽大道徒自直。",
      "女子心在婆舍側，嗚嗚籠鳥觸四隅。",
      "養男男娶婦，養女女嫁夫。阿婆六十翁七十，不知女子長日泣，從他嫁去無悒悒。"
    ]
  },
  {
    "volume": 18,
    "sequence": 89,
    "title": "橫吹曲辭：幽州胡馬客歌",
    "author": "李白",
    "content": [
      "幽州胡馬客，綠眼虎皮冠。笑拂兩隻箭，萬人不可幹。",
      "彎弓若轉月，白雁落雲端。雙雙掉鞭行，游獵向樓蘭。",
      "出門不顧後，報國死何難。天驕五單于，狼戾好兇殘。",
      "牛馬散北海，割鮮若虎餐。雖居燕支山，不道朔雪寒。",
      "婦女馬上笑，顏如赬玉盤。翻入射鳥獸，花月醉雕鞍。",
      "旄頭四光芒，爭戰若蜂攢。白刃灑赤血，流沙為之丹。",
      "名將古誰是，疲兵良可歎。何時天狼滅，父子得閒安。"
    ]
  },
  {
    "volume": 18,
    "sequence": 90,
    "title": "橫吹曲辭：白鼻騧",
    "author": "李白",
    "content": [
      "銀鞍白鼻騧，綠地障泥錦。",
      "細雨春風花落時，揮鞭且就胡姬飲。"
    ]
  },
  {
    "volume": 18,
    "sequence": 91,
    "title": "橫吹曲辭：白鼻騧",
    "author": "張祜",
    "content": [
      "為底胡姬酒，長來白鼻騧。摘蓮拋水上，郎意在浮花。"
    ]
  }
]