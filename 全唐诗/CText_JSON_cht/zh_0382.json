[
  {
    "volume": 382,
    "sequence": 1,
    "title": "寄遠曲",
    "author": "張籍",
    "content": [
      "美人來去春江暖，江頭無人湘水滿。浣沙石上水禽棲，江南路長春日短。蘭舟桂楫常渡江，無因重寄雙瓊璫。"
    ]
  },
  {
    "volume": 382,
    "sequence": 2,
    "title": "行路難",
    "author": "張籍",
    "content": [
      "湘東行人長歎息，十年離家歸未得。弊裘羸馬苦難行，僮僕饑寒少筋力。君不見床頭黃金盡，壯士無顏色。",
      "龍蟠泥中未有雲，不能生彼升天翼。"
    ]
  },
  {
    "volume": 382,
    "sequence": 3,
    "title": "征婦怨",
    "author": "張籍",
    "content": [
      "九月匈奴殺邊將，漢軍全沒遼水上。萬里無人收白骨，家家城下招魂葬。婦人依倚子與夫，同居貧賤心亦舒。",
      "夫死戰場子在腹，妾身雖存如晝燭。"
    ]
  },
  {
    "volume": 382,
    "sequence": 4,
    "title": "白紵歌",
    "author": "張籍",
    "content": [
      "皎皎白紵白且鮮，將作春衣稱少年。裁縫長短不能定，自持刀尺向姑前。複恐蘭膏汙纖指，常遣傍人收墮珥。",
      "衣裳著時寒食下，還把玉鞭鞭白馬。"
    ]
  },
  {
    "volume": 382,
    "sequence": 5,
    "title": "野老歌",
    "author": "張籍",
    "content": [
      "老農家貧在山住，耕種山田三四畝。苗疏稅多不得食，輸入官倉化為土。歲暮鋤犁傍空室，呼兒登山收橡實。",
      "西江賈客珠百斛，船中養犬長食肉。"
    ]
  },
  {
    "volume": 382,
    "sequence": 6,
    "title": "寄衣曲",
    "author": "張籍",
    "content": [
      "織素縫衣獨苦辛，遠因回使寄征人。官家亦自寄衣去，貴從妾手著君身。高堂姑老無侍子，不得自到邊城裏。",
      "殷勤為看初著時，征夫身上宜不宜。"
    ]
  },
  {
    "volume": 382,
    "sequence": 7,
    "title": "送遠曲",
    "author": "張籍",
    "content": [
      "戲馬台南山簇簇，山邊飲酒歌別曲。行人醉後起登車，席上回尊勸僮僕。青天漫漫覆長路，遠遊無家安得住。",
      "願君到處自題名，他日知君從此去。"
    ]
  },
  {
    "volume": 382,
    "sequence": 8,
    "title": "築城詞",
    "author": "張籍",
    "content": [
      "築城處，千人萬人齊把杵。重重土堅試行錐，軍吏執鞭催作遲。來時一年深磧裏，盡著短衣渴無水。",
      "力盡不得拋杵聲，杵聲未盡人皆死。家家養男當門戶，今日作君城下土。"
    ]
  },
  {
    "volume": 382,
    "sequence": 9,
    "title": "猛虎行",
    "author": "張籍",
    "content": [
      "南山北山樹冥冥，猛虎白日繞林行。向晚一身當道食，山中麋鹿盡無聲。年年養子在空谷，雌雄上山不相逐。",
      "穀中近窟有山村，長向村家取黃犢。五陵年少不敢射，空來林下看行跡。"
    ]
  },
  {
    "volume": 382,
    "sequence": 10,
    "title": "別離曲",
    "author": "張籍",
    "content": [
      "行人結束出門去，幾時更踏門前路。憶昔君初納采時，不言身屬遼陽戍。早知今日當別離，成君家計良為誰。",
      "男兒生身自有役，那得誤我少年時。不如逐君征戰死，誰能獨老空閨裏。"
    ]
  },
  {
    "volume": 382,
    "sequence": 11,
    "title": "牧童詞",
    "author": "張籍",
    "content": [
      "遠牧牛，繞村四面禾黍稠。陂中饑烏啄牛背，令我不得戲壟頭。入陂草多牛散行，白犢時向蘆中鳴。",
      "隔堤吹葉應同伴，還鼓長鞭三四聲。牛牛食草莫相觸，官家截爾頭上角。"
    ]
  },
  {
    "volume": 382,
    "sequence": 12,
    "title": "沙堤行，呈裴相公",
    "author": "張籍",
    "content": [
      "長安大道沙為堤，早風無塵雨無泥。宮中玉漏下三刻，朱衣導騎丞相來。路傍高樓息歌吹，千車不行行者避。",
      "街官閭吏相傳呼，當前十裏惟空衢。白麻詔下移相印，新堤未成舊堤盡。"
    ]
  },
  {
    "volume": 382,
    "sequence": 13,
    "title": "求仙行",
    "author": "張籍",
    "content": [
      "漢皇欲作飛仙子，年年采藥東海裏。蓬萊無路海無邊，方士舟中相枕死。招搖在天回白日，甘泉玉樹無仙實。",
      "九皇真人終不下，空向離宮祠太乙。丹田有氣凝素華，君能保之升絳霞。"
    ]
  },
  {
    "volume": 382,
    "sequence": 14,
    "title": "古釵歎",
    "author": "張籍",
    "content": [
      "古釵墮井無顏色，百尺泥中今複得。鳳凰宛轉有古儀，欲為首飾不稱時。女伴傳看不知主，羅袖拂拭生光輝。",
      "蘭膏已盡股半折，雕文刻樣無年月。雖離井底入匣中，不用還與墜時同。"
    ]
  },
  {
    "volume": 382,
    "sequence": 15,
    "title": "各東西",
    "author": "張籍",
    "content": [
      "遊人別，一東複一西。出門相背兩不返，惟信車輪與馬蹄。",
      "道路悠悠不知處，山高海闊誰辛苦。遠遊不定難寄書，日日空尋別時語。浮雲上天雨墮地，暫時會合終離異。",
      "我今與子非一身，安得死生不相棄。"
    ]
  },
  {
    "volume": 382,
    "sequence": 16,
    "title": "節婦吟，寄東平李司空師道",
    "author": "張籍",
    "content": [
      "君知妾有夫，贈妾雙明珠。感君纏綿意，系在紅羅襦。",
      "妾家高樓連苑起，良人執戟明光裏。知君用心如日月，事夫誓擬同生死。還君明珠雙淚垂，何不相逢未嫁時。"
    ]
  },
  {
    "volume": 382,
    "sequence": 17,
    "title": "宴客詞",
    "author": "張籍",
    "content": [
      "上客不用顧金羈，主人有酒君莫違。請君看取園中花，地上漸多枝上稀。山頭樹影不見石，溪水無風應更碧。",
      "人人齊醉起舞時，誰覺翻衣與倒幘。明朝花盡人已去，此地獨來空繞樹。"
    ]
  },
  {
    "volume": 382,
    "sequence": 18,
    "title": "永嘉行",
    "author": "張籍",
    "content": [
      "黃頭鮮卑入洛陽，胡兒執戟升明堂。晉家天子作降虜，公卿奔走如牛羊。紫陌旌幡暗相觸，家家雞犬驚上屋。",
      "婦人出門隨亂兵，夫死眼前不敢哭。九州諸侯自顧土，無人領兵來護主。北人避胡多在南，南人至今能晉語。"
    ]
  },
  {
    "volume": 382,
    "sequence": 19,
    "title": "採蓮曲",
    "author": "張籍",
    "content": [
      "秋江岸邊蓮子多，採蓮女兒憑船歌。青房圓實齊戢戢，爭前競折漾微波。試牽綠莖下尋藕，斷處絲多刺傷手。",
      "白練束腰袖半卷，不插玉釵妝梳淺。船中未滿度前洲，借問阿誰家住遠。歸時共待暮潮上，自弄芙蓉還蕩槳。"
    ]
  },
  {
    "volume": 382,
    "sequence": 20,
    "title": "傷歌行",
    "author": "張籍",
    "content": [
      "黃門詔下促收捕，京兆尹系禦史府。出門無複部曲隨，親戚相逢不容語。辭成謫尉南海州，受命不得須臾留。",
      "身著青衫騎惡馬，中門之外無送者。郵夫防吏急喧驅，往往驚墮馬蹄下。長安裏中荒大宅，朱門已除十二戟。",
      "高堂舞榭鎖管弦，美人遙望西南天。"
    ]
  },
  {
    "volume": 382,
    "sequence": 21,
    "title": "吳宮怨",
    "author": "張籍",
    "content": [
      "吳宮四面秋江水，江清露白芙蓉死。吳王醉後欲更衣，座上美人嬌不起。宮中千門複萬戶，君恩反復誰能數。",
      "君心與妾既不同，徒向君前作歌舞。茱萸滿宮紅實垂，秋風嫋嫋生繁枝。姑蘇臺上夕燕罷，他人侍寢還獨歸。",
      "白日在天光在地，君今那得長相棄。"
    ]
  },
  {
    "volume": 382,
    "sequence": 22,
    "title": "北邙行",
    "author": "張籍",
    "content": [
      "洛陽北門北邙道，喪車轔轔入秋草。車前齊唱薤露歌，高墳新起白峨峨。朝朝暮暮人送葬，洛陽城中人更多。",
      "千金立碑高百尺，終作誰家柱下石。山頭松柏半無主，地下白骨多於土。寒食家家送紙錢，烏鳶作窠銜上樹。",
      "人居朝市未解愁，請君暫向北邙遊。"
    ]
  },
  {
    "volume": 382,
    "sequence": 23,
    "title": "關山月",
    "author": "張籍",
    "content": [
      "秋月朗朗關山上，山中行人馬蹄響。關山秋來雨雪多，行人見月唱邊歌。海邊茫茫天氣白，胡兒夜度黃龍磧。",
      "軍中探騎暮出城，伏兵暗處低旌戟。溪水連天霜草平，野駝尋水磧中鳴。隴頭風急雁不下，沙場苦戰多流星。",
      "可憐萬國關山道，年年戰骨多秋草。"
    ]
  },
  {
    "volume": 382,
    "sequence": 24,
    "title": "隴頭行",
    "author": "張籍",
    "content": [
      "隴頭路斷人不行，胡騎夜入涼州城。漢兵處處格鬥死，一朝盡沒隴西地。驅我邊人胡中去，散放牛羊食禾黍。",
      "去年中國養子孫，今著氈裘學胡語。誰能更使李輕車，收取涼州入漢家。"
    ]
  },
  {
    "volume": 382,
    "sequence": 25,
    "title": "楚妃歎",
    "author": "張籍",
    "content": [
      "湘雲初起江沉沉，君王遙在雲夢林。江南雨多旌旗暗，台下朝朝春水深。章華殿前朝萬國，君心獨自無終極。",
      "楚兵滿地能逐禽，誰用一身騁筋力。西江若翻雲夢中，麋鹿死盡應還宮。"
    ]
  },
  {
    "volume": 382,
    "sequence": 26,
    "title": "春日行",
    "author": "張籍",
    "content": [
      "春日融融池上暖，竹牙出土蘭心短。草堂晨起酒半醒，家僮報我園花滿。頭上皮冠未曾整，直入花間不尋徑。",
      "樹樹殷勤盡繞行，攀枝未遍春日暝。不用積金著青天，不用服藥求神仙。但願園裏花長好，一生飲酒花前老。"
    ]
  },
  {
    "volume": 382,
    "sequence": 27,
    "title": "秋夜長",
    "author": "張籍",
    "content": [
      "秋天如水夜未央，天漢東西月色光。愁人不寐畏枕席，暗蟲唧唧繞我傍。荒城為村無更聲，起看北斗天未明。",
      "白露滿田風嫋嫋，千聲萬聲鶡鳥鳴。"
    ]
  },
  {
    "volume": 382,
    "sequence": 28,
    "title": "白鼉鳴",
    "author": "張籍",
    "content": [
      "天欲雨，有東風，南溪白鼉鳴窟中。六月人家井無水，夜聞鼉聲人盡起。"
    ]
  },
  {
    "volume": 382,
    "sequence": 29,
    "title": "洛陽行",
    "author": "張籍",
    "content": [
      "洛陽宮闕當中州，城上峨峨十二樓。翠華西去幾時返，梟巢乳鳥藏蟄燕。禦門空鎖五十年，稅彼農夫修玉殿。",
      "六街朝暮鼓冬冬，禁兵持戟守空宮。百官月月拜章表，驛使相續長安道。上陽宮樹黃複綠，野豺入苑食麋鹿。",
      "陌上老翁雙淚垂，共說武皇巡幸時。"
    ]
  },
  {
    "volume": 382,
    "sequence": 30,
    "title": "春江曲",
    "author": "張籍",
    "content": [
      "春江無雲潮水平，蒲心出水鳧雛鳴。長幹夫婿愛遠行，自染春衣縫已成。妾身生長金陵側，去年隨夫住江北。",
      "春來未到父母家，舟小風多渡不得。欲辭舅姑先問人，私向江頭祭水神。"
    ]
  },
  {
    "volume": 382,
    "sequence": 31,
    "title": "送遠曲",
    "author": "張籍",
    "content": [
      "吳門向西流水長，水長柳暗煙茫茫。行人送客各惆悵，話離敘別傾清觴。吟絲竹，鳴笙簧，酒酣性逸歌倡狂。",
      "行人告我掛帆去，此去何時返故鄉。殷勤振衣兩相囑，世事近來還淺促。願君看取吳門山，帶雪經春依舊綠。",
      "行人行處求知親，送君去去徒酸辛。"
    ]
  },
  {
    "volume": 382,
    "sequence": 32,
    "title": "塞下曲",
    "author": "張籍",
    "content": [
      "邊州八月修城堡，候騎先燒磧中草。胡風吹沙度隴飛，隴頭林木無北枝。將軍閱兵青塞下，鳴鼓逢逢促獵圍。",
      "天寒山路石斷裂，白日不銷帳上雪。烏孫國亂多降胡，詔使名王持漢節。年年征戰不得閒，邊人殺盡唯空山。"
    ]
  },
  {
    "volume": 382,
    "sequence": 33,
    "title": "董逃行",
    "author": "張籍",
    "content": [
      "洛陽城頭火曈曈，亂兵燒我天子宮。宮城南面有深山，盡將老幼藏其間。重岩為屋橡為食，丁男夜行候消息。",
      "聞道官軍猶掠人，舊裏如今歸未得。董逃行，漢家幾時重太平。"
    ]
  },
  {
    "volume": 382,
    "sequence": 34,
    "title": "少年行",
    "author": "張籍",
    "content": [
      "少年從獵出長楊，禁中新拜羽林郎。獨對輦前射雙虎，君王手賜黃金璫。日日鬥雞都市里，贏得寶刀重刻字。",
      "百里報仇夜出城，平明還在娼樓醉。遙聞虜到平陵下，不待詔書行上馬。斬得名王獻桂宮，封侯起第一日中。",
      "不為六郡良家子，百戰始取邊城功。"
    ]
  },
  {
    "volume": 382,
    "sequence": 35,
    "title": "白頭吟",
    "author": "張籍",
    "content": [
      "請君膝上琴，彈我白頭吟。憶昔君前嬌笑語，兩情宛轉如縈素。宮中為我起高樓，更開花池種芳樹。",
      "春天百草秋始衰，棄我不待白頭時。羅襦玉珥色未暗，今朝已道不相宜。揚州青銅作明鏡，暗中持照不見影。",
      "人心回互自無窮，眼前好惡那能定。君恩已去若再返，菖蒲花開月長滿。"
    ]
  },
  {
    "volume": 382,
    "sequence": 36,
    "title": "將軍行",
    "author": "張籍",
    "content": [
      "彈箏峽東有胡塵，天子擇日拜將軍。蓬萊殿前賜六纛，還領禁兵為部曲。當朝受詔不辭家，夜向咸陽原上宿。",
      "戰車彭彭旌旗動，三十六軍齊上隴。隴頭戰勝夜亦行，分兵處處收舊城。胡兒殺盡陰磧暮，擾擾唯有牛羊聲。",
      "邊人親戚曾戰沒，今逐官軍收舊骨。磧西行見萬里空，幕府獨奏將軍功。"
    ]
  },
  {
    "volume": 382,
    "sequence": 37,
    "title": "賈客樂",
    "author": "張籍",
    "content": [
      "金陵向西賈客多，船中生長樂風波。欲發移船近江口，船頭祭神各澆酒。停杯共說遠行期，入蜀經蠻誰別離。",
      "金多眾中為上客，夜夜算緡眠獨遲。秋江初月猩猩語，孤帆夜發瀟湘渚。水工持楫防暗灘，直過山邊及前侶。",
      "年年逐利西複東，姓名不在縣籍中。農夫稅多長辛苦，棄業長為販寶翁。"
    ]
  },
  {
    "volume": 382,
    "sequence": 38,
    "title": "羈旅行",
    "author": "張籍",
    "content": [
      "遠客出門行路難，停車斂策在門端。荒城無人霜滿路，野火燒橋不得度。寒蟲入窟鳥歸巢，僮僕問我誰家去。",
      "行尋田頭暝未息，雙轂長轅礙荊棘。緣岡入澗投田家，主人舂米為夜食。晨雞喔喔茅屋傍，行人起掃車上霜。",
      "舊山已別行已遠，身計未成難複返。長安陌上相識稀，遙望天山白日晚。誰能聽我辛苦行，為向君前歌一聲。"
    ]
  },
  {
    "volume": 382,
    "sequence": 39,
    "title": "車遙遙",
    "author": "張籍",
    "content": [
      "征人遙遙出古城，雙輪齊動駟馬鳴。山川無處不歸路，念君長作萬里行。野田人稀秋草綠，日暮放馬車中宿。",
      "驚麏遊兔在我傍，獨唱鄉歌對僮僕。君家大宅鳳城隅，年年道上隨行車。願為玉鑾系華軾，終日有聲在君側。",
      "門前舊轍久已平，無由複得君消息。"
    ]
  },
  {
    "volume": 382,
    "sequence": 40,
    "title": "妾薄命",
    "author": "張籍",
    "content": [
      "薄命婦，良家子，無事從軍去萬里。漢家天子平四夷，護羌都尉裹屍歸。念君此行為死別，對君裁縫泉下衣。",
      "與君一日為夫婦，千年萬歲亦相守。君愛龍城征戰功，妾願青樓歌樂同。人生各各有所欲，詎得將心入君腹。"
    ]
  },
  {
    "volume": 382,
    "sequence": 41,
    "title": "朱鷺",
    "author": "張籍",
    "content": [
      "翩翩兮朱鷺，來泛春塘棲綠樹。羽毛如翦色如染，遠飛欲下雙翅斂。避人引子入深塹，動處水紋開灩灩。",
      "誰知豪家網爾軀，不如飲啄江海隅。"
    ]
  },
  {
    "volume": 382,
    "sequence": 42,
    "title": "遠別離",
    "author": "張籍",
    "content": [
      "蓮葉團團杏花拆，長江鯉魚鬐鬣赤。念君少年棄親戚，千里萬里獨為客。誰言遠別心不易，天星墜地能為石。",
      "幾時斷得城南陌，勿使居人有行役。"
    ]
  },
  {
    "volume": 382,
    "sequence": 43,
    "title": "楚宮行",
    "author": "張籍",
    "content": [
      "章華宮中九月時，桂花半落紅橘垂。江頭騎火照輦道，君王夜從雲夢歸。霓旌鳳蓋到雙闕，臺上重重歌吹發。",
      "千門萬戶開相當，燭籠左右列成行。下輦更衣入洞房，洞房侍女盡焚香。玉階羅幕微有霜，齊言此夕樂未央。",
      "玉酒湛湛盈華觴，絲竹次第鳴中堂。巴姬起舞向君王，回身垂手結明璫。願君千年萬年壽，朝出射麋夜飲酒。"
    ]
  },
  {
    "volume": 382,
    "sequence": 44,
    "title": "江南行",
    "author": "張籍",
    "content": [
      "江南人家多橘樹，吳姬舟上織白苧。土地卑濕饒蟲蛇，連木為牌入江住。江村亥日長為市，落帆度橋來浦裏。",
      "清莎覆城竹為屋，無井家家飲潮水。長幹午日沽春酒，高高酒旗懸江口。娼樓兩岸臨水柵，夜唱竹枝留北客。",
      "江南風土歡樂多，悠悠處處盡經過。"
    ]
  },
  {
    "volume": 382,
    "sequence": 45,
    "title": "烏夜啼引",
    "author": "張籍",
    "content": [
      "秦烏啼啞啞，夜啼長安吏人家。吏人得罪囚在獄，傾家賣產將自贖。少婦起聽夜啼烏，知是官家有赦書。",
      "下床心喜不重寐，未明上堂賀舅姑。少婦語啼烏，汝啼慎勿虛。借汝庭樹作高巢，年年不令傷爾雛。"
    ]
  },
  {
    "volume": 382,
    "sequence": 46,
    "title": "促促詞",
    "author": "張籍",
    "content": [
      "促促複促促，家貧夫婦歡不足。今年為人送租船，去年捕魚在江邊。家中姑老子複小，自執吳綃輸稅錢。",
      "家家桑麻滿地黑，念君一身空努力。",
      "願教牛蹄團團羊角直，君身常在應不得。"
    ]
  },
  {
    "volume": 382,
    "sequence": 47,
    "title": "宛轉行",
    "author": "張籍",
    "content": [
      "華屋重翠幄，綺席雕象床。遠漏微更疏，薄衾中夜涼。",
      "爐氣暗裴徊，寒燈背斜光。妍姿結宵態，寢臂幽夢長。",
      "宛轉複宛轉，憶君更未央。"
    ]
  },
  {
    "volume": 382,
    "sequence": 48,
    "title": "短歌行",
    "author": "張籍",
    "content": [
      "青天蕩蕩高且虛，上有白日無根株。流光暫出還入地，使我年少不須臾。與君相逢勿寂寞，衰老不復如今樂。",
      "玉卮盛酒置君前，再拜願君千萬年。"
    ]
  },
  {
    "volume": 382,
    "sequence": 49,
    "title": "山頭鹿",
    "author": "張籍",
    "content": [
      "山頭鹿，角芟芟，尾促促。貧兒多租輸不足，夫死未葬兒在獄。早日熬熬蒸野岡，禾黍不收無獄糧。",
      "縣家唯憂少軍食，誰能令爾無死傷。"
    ]
  },
  {
    "volume": 382,
    "sequence": 50,
    "title": "湘江曲",
    "author": "張籍",
    "content": [
      "湘水無潮秋水闊，湘中月落行人發。送人發，送人歸，白蘋茫茫鷓鴣飛。"
    ]
  },
  {
    "volume": 382,
    "sequence": 51,
    "title": "楚妃怨",
    "author": "張籍",
    "content": [
      "梧桐葉下黃金井，橫架轆轤牽素綆。",
      "美人初起天未明，手拂銀瓶秋水冷。"
    ]
  },
  {
    "volume": 382,
    "sequence": 52,
    "title": "離宮怨",
    "author": "張籍",
    "content": [
      "高堂別館連湘渚，長向春光開萬戶。",
      "荊王去去不復來，宮中美人自歌舞。"
    ]
  },
  {
    "volume": 382,
    "sequence": 53,
    "title": "成都曲",
    "author": "張籍",
    "content": [
      "錦江近西煙水綠，新雨山頭荔枝熟。",
      "萬里橋邊多酒家，遊人愛向誰家宿。"
    ]
  },
  {
    "volume": 382,
    "sequence": 54,
    "title": "寒塘曲",
    "author": "張籍",
    "content": [
      "寒塘沉沉柳葉疏，水暗人語驚棲鳧。",
      "舟中少年醉不起，持燭照水射遊魚。"
    ]
  },
  {
    "volume": 382,
    "sequence": 55,
    "title": "春別曲",
    "author": "張籍",
    "content": [
      "長江春水綠堪染，蓮葉出水大如錢。",
      "江頭橘樹君自種，那不長系木蘭船。"
    ]
  },
  {
    "volume": 382,
    "sequence": 56,
    "title": "春堤曲",
    "author": "張籍",
    "content": [
      "野塘鵁鶄飛樹頭，綠蒲紫菱蓋碧流。",
      "狂客誰家愛雲水，日日獨來城下游。"
    ]
  },
  {
    "volume": 382,
    "sequence": 57,
    "title": "烏棲曲",
    "author": "張籍",
    "content": [
      "西山作宮潮滿池，宮鳥曉鳴茱萸枝。",
      "吳姬採蓮自唱曲，君王昨夜舟中宿。"
    ]
  },
  {
    "volume": 382,
    "sequence": 58,
    "title": "雀飛多",
    "author": "張籍",
    "content": [
      "雀飛多，觸網羅，網羅高樹顛。汝飛蓬蒿下，勿複投身網羅間。粟積倉，禾在田。巢之雛，望其母來還。"
    ]
  },
  {
    "volume": 382,
    "sequence": 59,
    "title": "泗水行",
    "author": "張籍",
    "content": [
      "泗水流急石纂纂，鯉魚上下紅尾短。春冰銷散日華滿，行舟往來浮橋斷。城邊魚市人早行，水煙漠漠多棹聲。"
    ]
  },
  {
    "volume": 382,
    "sequence": 60,
    "title": "廢居行",
    "author": "張籍",
    "content": [
      "胡馬崩騰滿阡陌，都人避亂唯空宅。宅邊青桑垂宛宛，野蠶食葉還成繭。黃雀銜草入燕窠，嘖嘖啾啾白日晚。",
      "去時禾黍埋地中，饑兵掘土翻重重。鴟梟養子庭樹上，曲牆空屋多旋風。亂定幾人還本土，唯有官家重作主。"
    ]
  },
  {
    "volume": 382,
    "sequence": 61,
    "title": "寄菖蒲",
    "author": "張籍",
    "content": [
      "石上生菖蒲，一寸十二節。仙人勸我食，令我頭青面如雪。",
      "逢人寄君一絳囊，書中不得傳此方。君能來作棲霞侶，與君同入丹玄鄉。"
    ]
  },
  {
    "volume": 382,
    "sequence": 62,
    "title": "江村行",
    "author": "張籍",
    "content": [
      "南塘水深蘆筍齊，下田種稻不作畦。耕場磷磷在水底，短衣半染蘆中泥。田頭刈莎結為屋，歸來系牛還獨宿。",
      "水淹手足盡有瘡，山虻繞身飛颺颺。桑林椹黑蠶再眠，婦姑采桑不向田。江南熱旱天氣毒，雨中移秧顏色鮮。",
      "一年耕種長苦辛，田熟家家將賽神。"
    ]
  },
  {
    "volume": 382,
    "sequence": 63,
    "title": "樵客吟",
    "author": "張籍",
    "content": [
      "上山采樵選枯樹，深處樵多出辛苦。秋來野火燒櫟林，枝柯已枯堪採取。斧聲坎坎在幽谷，采得齊梢青葛束。",
      "日西待伴同下山，竹擔彎彎向身曲。共知路傍多虎窟，未出深林不敢歇。村西地暗狐兔行，稚子叫時相應聲。",
      "采樵客，莫采松與柏。松柏生枝直且堅，與君作屋成家宅。"
    ]
  },
  {
    "volume": 382,
    "sequence": 64,
    "title": "湖南曲",
    "author": "張籍",
    "content": [
      "瀟湘多別離，風起芙蓉洲。江上人已遠，夕陽滿中流。",
      "鴛鴦東南飛，飛上青山頭。"
    ]
  },
  {
    "volume": 382,
    "sequence": 65,
    "title": "春水曲",
    "author": "張籍",
    "content": [
      "鴨鴨，觜唼唼。青蒲生，春水狹。蕩漾木蘭船，中有雙少年。少年醉，鴨不起。"
    ]
  },
  {
    "volume": 382,
    "sequence": 66,
    "title": "雲童行",
    "author": "張籍",
    "content": [
      "雲童童，白龍之尾垂江中。今年天旱不作雨，水足牆上有禾黍。"
    ]
  },
  {
    "volume": 382,
    "sequence": 67,
    "title": "新桃行",
    "author": "張籍",
    "content": [
      "桃生葉婆娑，枝葉四向多。高未出牆顛，蒿莧相淩摩。",
      "植之三年餘，今年初試花。秋來已成實，其陰良已嘉。",
      "青蟬不來鳴，安得迅羽過。常惡牽絲蟲，蒙冪成網羅。",
      "顧托戲兒童，勿折吾柔柯。明年結其實，磊磊充汝家。"
    ]
  },
  {
    "volume": 382,
    "sequence": 68,
    "title": "憶遠曲",
    "author": "張籍",
    "content": [
      "水上山沉沉，征途複繞林。途荒人行少，馬跡猶可尋。",
      "雪中獨立樹，海口失侶禽。離憂如長線，千里縈我心。"
    ]
  },
  {
    "volume": 382,
    "sequence": 69,
    "title": "長塘湖",
    "author": "張籍",
    "content": [
      "長塘湖，一斛水中半斛魚。大魚如柳葉，小魚如針鋒，水濁誰能辨真龍。"
    ]
  },
  {
    "volume": 382,
    "sequence": 70,
    "title": "廢瑟詞",
    "author": "張籍",
    "content": [
      "古瑟在匣誰複識，玉柱顛倒朱絲黑。千年曲譜不分明，樂府無人傳正聲。秋蟲暗穿塵作色，腹中不辨工人名。",
      "幾時天下復古樂，此瑟還奏雲門曲。"
    ]
  }
]