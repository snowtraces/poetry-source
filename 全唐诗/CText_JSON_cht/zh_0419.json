[
  {
    "volume": 419,
    "sequence": 1,
    "title": "連昌宮詞",
    "author": "元稹",
    "content": [
      "連昌宮中滿宮竹，歲久無人森似束。又有牆頭千葉桃，風動落花紅蔌蔌。宮邊老翁為余泣，小年進食曾因入。",
      "上皇正在望仙樓，太真同憑闌幹立。樓上樓前盡珠翠，炫轉熒煌照天地。歸來如夢複如癡，何暇備言宮裏事。",
      "初過寒食一百六，店舍無煙宮樹綠。夜半月高弦索鳴，賀老琵琶定場屋。力士傳呼覓念奴，念奴潛伴諸郎宿。",
      "須臾覓得又連催，特敕街中許然燭。春嬌滿眼睡紅綃，掠削雲鬟旋裝束。飛上九天歌一聲，二十五郎吹管逐。",
      "逡巡大遍涼州徹，色色龜茲轟錄續。李謨擫笛傍宮牆，偷得新翻數般曲。平明大駕發行宮，萬人歌舞塗路中。",
      "百官隊仗避岐薛，楊氏諸姨車鬥風。明年十月東都破，禦路猶存祿山過。驅令供頓不敢藏，萬姓無聲淚潛墮。",
      "兩京定後六七年，卻尋家舍行宮前。莊園燒盡有枯井，行宮門閉樹宛然。爾後相傳六皇帝，不到離宮門久閉。",
      "往來年少說長安，玄武樓成花萼廢。去年敕使因斫竹，偶值門開暫相逐。荊榛櫛比塞池塘，狐兔驕癡緣樹木。",
      "舞榭欹傾基尚在，文窗窈窕紗猶綠。塵埋粉壁舊花鈿，烏啄風箏碎珠玉。上皇偏愛臨砌花，依然禦榻臨階斜。",
      "蛇出燕巢盤鬥栱，菌生香案正當衙。寢殿相連端正樓，太真梳洗樓上頭。晨光未出簾影黑，至今反掛珊瑚鉤。",
      "指似傍人因慟哭，卻出宮門淚相續。自從此後還閉門，夜夜狐狸上門屋。我聞此語心骨悲，太平誰致亂者誰。",
      "翁言野父何分別，耳聞眼見為君說。姚崇宋璟作相公，勸諫上皇言語切。燮理陰陽禾黍豐，調和中外無兵戎。",
      "長官清平太守好，揀選皆言由相公。開元之末姚宋死，朝廷漸漸由妃子。祿山宮裏養作兒，虢國門前鬧如市。",
      "弄權宰相不記名，依稀憶得楊與李。廟謨顛倒四海搖，五十年來作瘡痏。今皇神聖丞相明，詔書才下吳蜀平。",
      "官軍又取淮西賊，此賊亦除天下寧。年年耕種宮前道，今年不遣子孫耕。老翁此意深望幸，努力廟謀休用兵。"
    ]
  },
  {
    "volume": 419,
    "sequence": 2,
    "title": "望雲騅馬歌",
    "author": "元稹",
    "content": [
      "憶昔先皇幸蜀時，八馬入谷七馬疲。肉綻筋攣四蹄脫，七馬死盡無馬騎。天子蒙塵天雨泣，巉岩道路淋漓濕。",
      "崢嶸白草眇難期，謥洞黃泉安可入。朱泚圍兵抽未盡，懷光寇騎追行及。嬪娥相顧倚樹啼，鵷鷺無聲仰天立。",
      "圉人初進望雲騅，彩色憔悴眾馬欺。上前噴吼如有意，耳尖卓立節踠奇。君王試遣回胸臆，撮骨鋸牙駢兩肋。",
      "蹄懸四局腦顆方，胯聳三山尾株直。圉人畏誚仍相惑，此馬無良空有力。頻頻齧掣轡難施，往往跳趫鞍不得。",
      "色沮聲悲仰天訴，天不遣言君未識。亞身受取白玉羈，開口銜將紫金勒。君王自此方敢騎，似遇良臣久淒惻。",
      "龍騰魚鱉啅然驚，驥肦驢騾少顏色。七聖心迷運方厄，五丁力盡路猶窄。橐它山上斧刃堆，望秦嶺下錐頭石。",
      "五六百里真符縣，八十四盤青山驛。掣開流電有輝光，突過浮雲無朕跡。地平險盡施黃屋，九九屬車十二纛。",
      "齊映前導引騅頭，嚴震迎號抱騅足。路旁垂白天寶民，望騅禮拜見騅哭。皆言玄宗當時無此馬，不免騎騾來幸蜀。",
      "雄雄猛將李令公，收城殺賊豺狼空。天旋地轉日再中，天子卻坐明光宮。朝廷無事忘征戰，校獵朝回暮球宴。",
      "禦馬齊登擬用槽，君王自試宣徽殿。圉人還進望雲騅，性強步闊無方便。分鬃擺杖頭太高，擘肘回頭項難轉。",
      "人人共惡難回跋，潛遣飛龍減芻秣。銀鞍繡韂不復施，空盡天年禦槽活。當時鄒諺已有言，莫倚功高浪開闊。",
      "登山縱似望雲騅，平地須饒紅叱撥。長安三月花垂草，果下翩翩紫騮好。千官暖熱李令閑，百馬生獰望雲老。",
      "望雲騅，爾之種類世世奇。當時項王乘爾祖，分配英豪稱霸主。爾身今日逢聖人，從幸巴渝歸入秦。",
      "功成事遂身退天之道，何必隨群逐隊到死蹋紅塵。",
      "望雲騅，用與不用各有時，爾勿悲。"
    ]
  },
  {
    "volume": 419,
    "sequence": 3,
    "title": "和李校書新題樂府十二首：上陽白髮人",
    "author": "元稹",
    "content": [
      "天寶年中花鳥使，撩花狎鳥含春思。滿懷墨詔求嬪禦，走上高樓半酣醉。醉酣直入卿士家，閨闈不得偷回避，良人顧妾心死別，小女呼爺血垂淚。十中有一得更衣，永配深宮作宮婢。禦馬南奔胡馬蹙，宮女三千合宮棄。",
      "宮門一閉不復開，上陽花草青苔地。月夜閑聞洛水聲，秋池暗度風荷氣。日日長看提眾門，終身不見門前事。",
      "近年又送數人來，自言興慶南宮至。我悲此曲將徹骨，更想深冤複酸鼻。此輩賤嬪何足言，帝子天孫古稱貴。",
      "諸王在合四十年，七宅六宮門戶閟。隋煬枝條襲封邑，肅宗血胤無官位。王無妃媵主無婿，陽亢陰淫結災累。",
      "何如決雍順眾流，女遣從夫男作吏。"
    ]
  },
  {
    "volume": 419,
    "sequence": 4,
    "title": "和李校書新題樂府十二首：華原磬",
    "author": "元稹",
    "content": [
      "泗濱浮石裁為磬，古樂疏音少人聽。工師小賤牙曠稀，不辨邪聲嫌雅正。正聲不屈古調高，鐘律參差管弦病。",
      "鏗金戛瑟徒相雜，投玉敲冰杳然零。華原軟石易追琢，高下隨人無雅鄭。棄舊美新由樂胥，自此黃鐘不能競。",
      "玄宗愛樂愛新樂，梨園弟子承恩橫。霓裳才徹胡騎來，雲門未得蒙親定。我藏古磬藏在心，有時激作南風詠。",
      "伯夔曾撫野獸馴，仲尼暫叩春雷盛。何時得向筍簴懸，為君一吼君心醒。願君每聽念封疆，不遣豺狼剿人命。"
    ]
  },
  {
    "volume": 419,
    "sequence": 5,
    "title": "和李校書新題樂府十二首：五弦彈",
    "author": "元稹",
    "content": [
      "趙璧五弦彈徵調，征聲巉絕何清峭。辭雄皓鶴警露啼，失子哀猿繞林嘯。風入春松正淩亂，鶯含曉舌憐嬌妙。",
      "嗚嗚暗溜咽冰泉，殺殺霜刀澀寒鞘。促節頻催漸繁撥，珠幢鬥絕金鈴掉。千靫鳴鏑發胡弓，萬片清球擊虞廟。",
      "眾樂雖同第一部，德宗皇帝常偏召。旬休節假暫歸來，一聲狂殺長安少。主第侯家最難見，挼歌按曲皆承詔。",
      "水精簾外教貴嬪，玳瑁筵心伴中要。臣有五賢非此弦，或在拘囚或屠釣。一賢得進勝累百，兩賢得進同周召。",
      "三賢事漢滅暴強，四賢鎮岳甯邊徼。五賢並用調五常，五常既敘三光耀。趙璧五弦非此賢，九九何勞設庭燎。"
    ]
  },
  {
    "volume": 419,
    "sequence": 6,
    "title": "和李校書新題樂府十二首：西涼伎",
    "author": "元稹",
    "content": [
      "吾聞昔日西涼州，人煙撲地桑柘稠。蒲萄酒熟恣行樂，紅豔青旗朱粉樓。樓下當壚稱卓女，樓頭伴客名莫愁。",
      "鄉人不識離別苦，更卒多為沉滯遊。哥舒開府設高宴，八珍九醞當前頭。前頭百戲競撩亂，丸劍跳躑霜雪浮。",
      "獅子搖光毛彩豎，胡騰醉舞筋骨柔。大宛來獻赤汗馬，贊普亦奉翠茸裘。一朝燕賊亂中國，河湟沒盡空遺丘。",
      "開遠門前萬里堠，今來蹙到行原州。去京五百而近何其逼，天子縣內半沒為荒陬，西涼之道爾阻修。連城邊將但高會，每聽此曲能不羞。"
    ]
  },
  {
    "volume": 419,
    "sequence": 7,
    "title": "和李校書新題樂府十二首：法曲",
    "author": "元稹",
    "content": [
      "吾聞黃帝鼓清角，弭伏熊羆舞玄鶴。舜持幹羽苗革心，堯用咸池鳳巢閣。大夏濩武皆象功，功多已訝玄功薄。",
      "漢祖過沛亦有歌，秦王破陣非無作。作之宗廟見艱難，作之軍旅傳糟粕。明皇度曲多新態，宛轉侵淫易沉著。",
      "赤白桃李取花名，霓裳羽衣號天落。雅弄雖雲已變亂，夷音未得相參錯。自從胡騎起煙塵，毛毳腥膻滿咸洛。",
      "女為胡婦學胡妝，伎進胡音務胡樂。火鳳聲沉多咽絕，春鶯囀罷長蕭索。胡音胡騎與胡妝，五十年來競紛泊。"
    ]
  },
  {
    "volume": 419,
    "sequence": 8,
    "title": "和李校書新題樂府十二首：馴犀",
    "author": "元稹",
    "content": [
      "建中之初放馴象，遠歸林邑近交廣。獸返深山鳥構巢，鷹雕鷂鶻無羈鞅。貞元之歲貢馴犀，上林置圈官司養。",
      "玉盆金棧非不珍，虎啖狴牢魚食網。渡江之橘逾汶貉，反時易性安能長。臘月北風霜雪深，蜷局鱗身遂長往。",
      "行地無疆費傳驛，通天異物罹幽枉。乃知養獸如養人，不必人人自敦獎。不擾則得之於理，不奪有以多於賞。",
      "脫衣推食衣食之，不若男耕女令紡。堯民不自知有堯，但見安閒聊擊壤。前觀馴象後馴犀，理國其如指諸掌。"
    ]
  },
  {
    "volume": 419,
    "sequence": 9,
    "title": "和李校書新題樂府十二首：立部伎",
    "author": "元稹",
    "content": [
      "胡部新聲錦筵坐，中庭漢振高音播。太宗廟樂傳子孫，取類群凶陣初破。戢戢攢槍霜雪耀，騰騰擊鼓雲雷磨。",
      "初疑遇敵身啟行，終象由文士憲左。昔日高宗常立聽，曲終然後臨玉座。如今節將一掉頭，電卷風收盡摧挫。",
      "宋晉鄭女歌聲發，滿堂會客齊喧呵。珊珊佩玉動腰身，一一貫珠隨咳唾。頃向圜丘見郊祀，亦曾正旦親朝賀。",
      "太常雅樂備宮懸，九奏未終百寮惰。惉滯難令季劄辨，遲回但恐文侯臥。工師盡取聾昧人，豈是先王作之過。",
      "宋沇嘗傳天寶季，法曲胡音忽相和。明年十月燕寇來，九廟千門虜塵涴。我聞此語歎複泣，古來邪正將誰奈。",
      "奸聲入耳佞入心，侏儒飽飯夷齊餓。"
    ]
  },
  {
    "volume": 419,
    "sequence": 10,
    "title": "和李校書新題樂府十二首：驃國樂",
    "author": "元稹",
    "content": [
      "驃之樂器頭象駝，音聲不合十二和。促舞跳趫筋節硬，繁辭變亂名字訛。千彈萬唱皆咽咽，左旋右轉空傞傞。",
      "俯地呼天終不會，曲成調變當如何。德宗深意在柔遠，笙鏞不禦停嬌娥。史館書為朝貢傳，太常編入鞮靺科。",
      "古時陶堯作天子，遜遁親聽康衢歌。又遣遒人持木鐸，遍采謳謠天下過。萬人有意皆洞達，四岳不敢施煩苛。",
      "盡令區中擊壤塊，燕及海外覃恩波。秦霸周衰古官廢，下堙上塞王道頗。共矜異俗同聲教，不念齊民方薦瘥。",
      "傳稱魚鱉亦咸若，苟能效此誠足多。借如牛馬未蒙澤，豈在抱甕滋黿鼉。教化從來有源委，必將泳海先泳河。",
      "是非倒置自古有，驃兮驃兮誰爾訶。"
    ]
  },
  {
    "volume": 419,
    "sequence": 11,
    "title": "和李校書新題樂府十二首：胡旋女",
    "author": "元稹",
    "content": [
      "天寶欲末胡欲亂，胡人獻女能胡旋。旋得明王不覺迷，妖胡奄到長生殿。胡旋之義世莫知，胡旋之容我能傳。",
      "蓬斷霜根羊角疾，竿戴朱盤火輪炫。驪珠迸珥逐飛星，虹暈輕巾掣流電。潛鯨暗吸笡波海，回風亂舞當空霰。",
      "萬過其誰辨終始，四座安能分背面。才人觀者相為言，承奉君恩在圓變。是非好惡隨君口，南北東西逐君眄，柔軟依身著佩帶，裴回繞指同環釧。佞臣聞此心計回，熒惑君心君眼眩。君言似曲屈為鉤，君言好直舒為箭。",
      "巧隨清影觸處行，妙學春鶯百般囀。傾天側地用君力，抑塞周遮恐君見。翠華南幸萬里橋，玄宗始悟坤維轉。",
      "寄言旋目與旋心，有國有家當共譴。"
    ]
  },
  {
    "volume": 419,
    "sequence": 12,
    "title": "和李校書新題樂府十二首：蠻子朝",
    "author": "元稹",
    "content": [
      "西南六詔有遺種，僻在荒陬路尋壅。部落支離君長賤，比諸夷狄為幽冗。犬戎強盛頻侵削，降有憤心戰無勇。",
      "夜防抄盜保深山，朝望煙塵上高塚。鳥道繩橋來款附，非因慕化因危悚。清平官系金呿嵯，求天叩地持雙珙。",
      "益州大將韋令公，頃實遭時定汧隴。自居劇鎮無他績，幸得蠻來固恩寵。為蠻開道引蠻朝，迎蠻送蠻常繼踵。",
      "天子臨軒四方賀，朝廷無事唯端拱。漏天走馬春雨寒，瀘水飛蛇瘴煙重。椎頭丑類除憂患，腫足役夫勞洶湧。",
      "匈奴互市歲不供，雲蠻通好轡長em。戎王養馬漸多年，南人耗悴西人恐。"
    ]
  },
  {
    "volume": 419,
    "sequence": 13,
    "title": "和李校書新題樂府十二首：縛戎人",
    "author": "元稹",
    "content": [
      "邊頭大將差健卒，入抄禽生快於鶻。但逢赬面即捉來，半是邊人半戎羯。大將論功重多級，捷書飛奏何超忽。",
      "聖朝不殺諧至仁，遠送炎方示微罰。萬里虛勞肉食費，連頭盡被氈裘暍。華裀重席臥腥臊，病犬愁鴣聲咽嗢。",
      "中有一人能漢語，自言家本長城窟。少年隨父戍安西，河渭瓜沙眼看沒。天寶未亂猶數載，狼星四角光蓬勃。",
      "中原禍作邊防危，果有豺狼四來伐。蕃馬膘成正翹健，蕃兵肉飽爭唐突。煙塵亂起無亭燧，主帥驚跳棄旄鉞。",
      "半夜城摧鵝雁鳴，妻啼子叫曾不歇。陰森神廟未敢依，脆薄河冰安可越。荊棘深處共潛身，前困蒺藜後臲卼。",
      "平明蕃騎四面走，古墓深林盡株榾。少壯為俘頭被髡，老翁留居足多刖。烏鳶滿野屍狼藉，樓榭成灰牆突兀。",
      "暗水濺濺入舊池，平沙漫漫鋪明月。戎王遣將來安慰，口不敢言心咄咄。供進腋腋禦叱般，豈料穹廬揀肥腯。",
      "五六十年消息絕，中間盟會又猖獗。眼穿東日望堯雲，腸斷正朝梳漢發。近年如此思漢者，半為老病半埋骨。",
      "常教孫子學鄉音，猶話平時好城闕。老者儻盡少者壯，生長蕃中似蕃悖。不知祖父皆漢民，便恐為蕃心矻矻。",
      "緣邊飽喂十萬眾，何不齊驅一時發。年年但捉兩三人，精衛銜蘆塞溟渤。"
    ]
  },
  {
    "volume": 419,
    "sequence": 14,
    "title": "和李校書新題樂府十二首：陰山道",
    "author": "元稹",
    "content": [
      "年年買馬陰山道，馬死陰山帛空耗。元和天子念女工，內出金銀代酬犒。臣有一言昧死進，死生甘分答恩燾。",
      "費財為馬不獨生，耗帛傷工有他盜。臣聞平時七十萬匹馬，關中不省聞嘶噪。四十八監選龍媒，時貢天庭付良造。",
      "如今坰野十無一，盡在飛龍相踐暴。萬束芻茭供旦暮，千鐘菽粟長牽漕。屯軍郡國百餘鎮，縑緗歲奉春冬勞。",
      "稅戶逋逃例攤配，官司折納仍貪冒。挑紋變di力倍費，棄舊從新人所好。越縠繚綾織一端，十匹素縑功未到。",
      "豪家富賈逾常制，令族清班無雅操。從騎愛奴絲布衫，臂鷹小兒雲錦韜。群臣利己要差僭，天子深衷空憫悼。",
      "綽立花磚鵷鳳行，雨露恩波幾時報。"
    ]
  }
]