[
  {
    "volume": 305,
    "sequence": 1,
    "title": "登城樓作",
    "author": "陳翊",
    "content": [
      "井邑白雲間，嚴城遠帶山。沙墟陰欲暮，郊色淡方閑。",
      "孤徑回榕岸，層巒破枳關。寥寥分遠望，暫得一開顏。"
    ]
  },
  {
    "volume": 305,
    "sequence": 2,
    "title": "宴柏台",
    "author": "陳翊",
    "content": [
      "華台陳桂席，密榭宴清真。柏葉猶霜氣，桃花似漢津。",
      "青尊照深夕，綠綺映芳春。欲憶相逢後，無言嶺海人。"
    ]
  },
  {
    "volume": 305,
    "sequence": 3,
    "title": "過馬侍中亭",
    "author": "陳翊",
    "content": [
      "草色照雙扉，軒車到客稀。苔衣香屐跡，花綬少塵飛。",
      "薄望憐池淨，開畦愛雨肥。相過忘日昃，坐待白雲歸。"
    ]
  },
  {
    "volume": 305,
    "sequence": 4,
    "title": "寄邵校書楚萇",
    "author": "陳翊",
    "content": [
      "愛酒時稱僻，高情自不凡。向人方白眼，違俗有青岩。",
      "雲際開三徑，煙中掛一帆。相期同歲晚，閑興與松杉。"
    ]
  },
  {
    "volume": 305,
    "sequence": 5,
    "title": "龍池春草",
    "author": "陳翊",
    "content": [
      "青春光鳳苑，細草遍龍池。曲渚交蘋葉，回塘惹柳枝。",
      "因風初苒苒，覆岸欲離離。色帶金堤靜，陰連玉樹移。",
      "日光浮靃靡，波影動參差。豈比生幽遠，芳馨眾不知。"
    ]
  },
  {
    "volume": 305,
    "sequence": 6,
    "title": "郊行示友人",
    "author": "陳翊",
    "content": [
      "水開長鏡引諸巒，春洞花深落翠寒。",
      "醉向絲蘿驚自醒，與君清耳聽松湍。"
    ]
  },
  {
    "volume": 305,
    "sequence": 7,
    "title": "送別蕭二",
    "author": "陳翊",
    "content": [
      "橘花香覆白蘋洲，江引輕帆入遠遊。",
      "千里雲天風雨夕，憶君不敢再登樓。"
    ]
  },
  {
    "volume": 305,
    "sequence": 8,
    "title": "游仙",
    "author": "劉複",
    "content": [
      "稅駕倚扶桑，逍遙望九州。二老佐軒轅，移戈戮蚩尤。",
      "功成棄之去，乘龍上天遊。天上見玉皇，壽與天地休。",
      "俯視昆侖宮，五城十二樓。王母何窈眇，玉質清且柔。",
      "揚袂折瓊枝，寄我天東頭。相思千萬歲，大運浩悠悠。",
      "安用知吾道，日月不能周。寄音青鳥翼，謝爾碧海流。"
    ]
  },
  {
    "volume": 305,
    "sequence": 9,
    "title": "寺居清晨",
    "author": "劉複",
    "content": [
      "高枕對曉月，衣巾清且涼。露華朝未晞，滴瀝含虛光。",
      "隔竹聞汲井，開扉見焚香。幽心感衰病，結念依法王。",
      "青冥早雲飛，杳靄空鳥翔。此情皆有釋，悠然知所忘。"
    ]
  },
  {
    "volume": 305,
    "sequence": 10,
    "title": "出東城",
    "author": "劉複",
    "content": [
      "步出東城門，獨行已彷徨。伊洛泛清流，密林含朝陽。",
      "芳景雖可矚，憂懷在中腸。人生幾何時，苒苒隨流光。",
      "願得心所親，尊酒坐高堂。一為浮沉隔，會合殊未央。",
      "雙戲水中鳧，和鳴自翱翔。我無此羽翼，安可以比方。"
    ]
  },
  {
    "volume": 305,
    "sequence": 11,
    "title": "經禁城",
    "author": "劉複",
    "content": [
      "日沒路且長，遊子欲涕零。荒城無人路，秋草飛寒螢。",
      "東南古丘墟，莽蒼馳郊坰。黃雲晦斷岸，枯井臨崩亭。",
      "昔人竟何之，窮泉獨冥冥。蒼苔沒碑版，朽骨無精靈。",
      "俯仰寄世間，忽如流波萍。金石非汝壽，浮生等臊腥。",
      "不如學神仙，服食求丹經。"
    ]
  },
  {
    "volume": 305,
    "sequence": 12,
    "title": "出三城留別幕中三判官",
    "author": "劉複",
    "content": [
      "翔禽托高柯，倦客念主人。恩義有所知，四海同一身。",
      "況皆曠大姿，翰音見良辰。陳規佐武略，高視據要津。",
      "常願投素誠，今果得所申。金罍列四座，廣廈無氛塵。",
      "留連徂暑中，觀望歷數旬。河山險以固，士卒勇且仁。",
      "飭裝去未歸，相追越城闉。愧無青玉案，緘佩永不泯。"
    ]
  },
  {
    "volume": 305,
    "sequence": 13,
    "title": "送劉秀才南歸",
    "author": "劉複",
    "content": [
      "鳥啼楊柳垂，此別千萬里。古路入商山，春風生灞水。",
      "停車落日在，罷酒離人起。蓬戶寄龍沙，送歸情詎已。"
    ]
  },
  {
    "volume": 305,
    "sequence": 14,
    "title": "送王倫",
    "author": "劉複",
    "content": [
      "春江日未曛，楚客酣送君。翩翩孤黃鶴，萬里滄洲雲。",
      "四方各有志，豈得常顧群。山連巴湘遠，水與荊吳分。",
      "清光日修阻，尺素安可論。相思寄夢寐，瑤草空氛氳。"
    ]
  },
  {
    "volume": 305,
    "sequence": 15,
    "title": "長相思",
    "author": "劉複",
    "content": [
      "長相思，在桂林，蒼梧山遠瀟湘深。秋堂零淚倚金瑟，朱顏搖落隨光陰。長宵嘹唳鴻命侶，河漢蒼蒼隔牛女。",
      "甯知一水不可渡，況複萬山修且阻。彩絲織綺文雙鴛，昔時贈君君可憐。何言一去瓶落井，流塵歇滅金爐前。"
    ]
  },
  {
    "volume": 305,
    "sequence": 16,
    "title": "長歌行",
    "author": "劉複",
    "content": [
      "淮南木落秋雲飛，楚宮商歌今正悲。青春白日不與我，當壚舉酒勸君持。出門驅馳四方事，徒用辛勤不得意。",
      "三山海底無見期，百齡世間莫虛棄。",
      "君不見金城帝業漢家有，東制諸侯欲長久。",
      "奸雄竊命風塵昏，函谷重關不能守。龍蛇出沒經兩朝，胡虜憑陵大道銷。河水東流宮闕盡，五陵松柏自蕭蕭。"
    ]
  },
  {
    "volume": 305,
    "sequence": 17,
    "title": "春遊曲",
    "author": "劉複",
    "content": [
      "春風戲狹斜，相見莫愁家。細酌蒲桃酒，嬌歌玉樹花。",
      "裁衫催白紵，迎客走朱車。不覺重城暮，爭棲柳上鴉。"
    ]
  },
  {
    "volume": 305,
    "sequence": 18,
    "title": "雜曲",
    "author": "劉複",
    "content": [
      "寶劍飾文犀，當風似切泥。逢君感意氣，貰酒杜陵西。",
      "趙女顏雖少，宛駒齒正齊。嬌多不肯別，更待夜烏啼。"
    ]
  },
  {
    "volume": 305,
    "sequence": 19,
    "title": "春雨",
    "author": "劉複",
    "content": [
      "細雨度深閨，鶯愁欲懶啼。如煙飛漠漠，似露濕淒淒。",
      "草色行看靡，花枝暮欲低。曉聽鐘鼓動，早送錦障泥。"
    ]
  },
  {
    "volume": 305,
    "sequence": 20,
    "title": "夕次襄邑",
    "author": "劉複",
    "content": [
      "何處成吾道，經年遠路中。客心猶向北，河水自歸東。",
      "古戍飄殘角，疏林振夕風。輕舟難載月，那與故人同。"
    ]
  },
  {
    "volume": 305,
    "sequence": 21,
    "title": "夏日",
    "author": "劉複",
    "content": [
      "映日紗窗深且閑，含桃紅日石榴殷。銀瓶綆轉桐花井，沉水煙銷金博山。文簟象床嬌倚瑟，彩奩銅鏡懶拈環。",
      "明朝戲去誰相伴，年少相逢狹路間。"
    ]
  },
  {
    "volume": 305,
    "sequence": 22,
    "title": "送黃曄明府岳州湘陰赴任",
    "author": "劉複",
    "content": [
      "擬占名場第一科，龍門十上困風波。三年護塞從戎遠，萬里投荒失意多。花縣到時銅墨貴，葉舟行處水雲和。",
      "遙知布惠蘇民後，應向祠堂吊汨羅。"
    ]
  },
  {
    "volume": 305,
    "sequence": 23,
    "title": "禪門寺暮鐘",
    "author": "劉複",
    "content": [
      "簨簴高懸于闐鐘，黃昏發地殷龍宮。",
      "遊人憶到嵩山夜，疊閣連樓滿太空。"
    ]
  },
  {
    "volume": 305,
    "sequence": 24,
    "title": "同張深秀才游華嚴寺",
    "author": "冷朝陽",
    "content": [
      "同遊雲外寺，渡水入禪關。立掃窗前石，坐看池上山。",
      "有僧飛錫到，留客話松間。不是緣名利，好來長伴閑。"
    ]
  },
  {
    "volume": 305,
    "sequence": 25,
    "title": "中秋與空上人同宿華嚴寺",
    "author": "冷朝陽",
    "content": [
      "掃榻相逢宿，論詩舊梵宮。磬聲迎鼓盡，月色過山窮。",
      "庭簇安禪草，窗飛帶火蟲。一宵何惜別，回首隔秋風。"
    ]
  },
  {
    "volume": 305,
    "sequence": 26,
    "title": "宿柏岩寺",
    "author": "冷朝陽",
    "content": [
      "幽寺在岩中，行唯一徑通。客吟孤嶠月，蟬噪數枝風。",
      "秋色生苔砌，泉聲入梵宮。吾師修道處，不與世間同。"
    ]
  },
  {
    "volume": 305,
    "sequence": 27,
    "title": "登靈善寺塔",
    "author": "冷朝陽",
    "content": [
      "飛閣青霞裏，先秋獨早涼。天花映窗近，月桂拂簷香。",
      "華嶽三峰小，黃河一帶長。空聞指歸路，煙處有垂楊。"
    ]
  },
  {
    "volume": 305,
    "sequence": 28,
    "title": "瀑布泉",
    "author": "冷朝陽",
    "content": [
      "潺湲半空裏，霖落石房邊。風激珠光碎，山欹練影偏。",
      "急流難起浪，迸沫只如煙。自古惟今日，淒涼一片泉。"
    ]
  },
  {
    "volume": 305,
    "sequence": 29,
    "title": "冬日逢馮法曹話懷",
    "author": "冷朝陽",
    "content": [
      "分襟二年內，多少事相干。禮樂風全變，塵埃路漸難。",
      "秋林新葉落，霜月滿庭寒。雖喜逢知己，他鄉歲又闌。"
    ]
  },
  {
    "volume": 305,
    "sequence": 30,
    "title": "送唐六赴舉",
    "author": "冷朝陽",
    "content": [
      "秋色生邊思，送君西入關。草衰空大野，葉落露青山。",
      "故國煙霞外，新安道路間。碧霄知己在，香桂月中攀。"
    ]
  },
  {
    "volume": 305,
    "sequence": 31,
    "title": "送遠上人歸京",
    "author": "冷朝陽",
    "content": [
      "夏臘歲方深，思歸徹曙吟。未離銷雪院，已有過雲心。",
      "寒磬清函谷，孤鐘宿華陰。別京遊舊寺，月色似雙林。"
    ]
  },
  {
    "volume": 305,
    "sequence": 32,
    "title": "別郎上人",
    "author": "冷朝陽",
    "content": [
      "過雲尋釋子，話別更依依。靜室開來久，遊人到自稀。",
      "觸風香氣盡，隔水磬聲微。獨傍孤松立，塵中多是非。"
    ]
  },
  {
    "volume": 305,
    "sequence": 33,
    "title": "立春",
    "author": "冷朝陽",
    "content": [
      "玉律傳佳節，青陽應此辰。土牛呈歲稔，彩燕表年春。",
      "臘盡星回次，寒餘月建寅。風光行處好，雲物望中新。",
      "流水初銷凍，潛魚欲振鱗。梅花將柳色，偏思越鄉人。"
    ]
  },
  {
    "volume": 305,
    "sequence": 34,
    "title": "送紅線",
    "author": "冷朝陽",
    "content": [
      "采菱歌怨木蘭舟，送客魂銷百尺樓。",
      "還似洛妃乘霧去，碧天無際水空流。"
    ]
  },
  {
    "volume": 305,
    "sequence": 35,
    "title": "南至日太史登臺書雲物",
    "author": "于尹躬",
    "content": [
      "至日行時令，登臺約禮文。官稱伯趙氏，色辨五方雲。",
      "晝漏聽初發，陽光望漸分。司天為歲備，持簡出人群。",
      "惠愛周微物，生靈荷聖君。長當有嘉瑞，鬱鬱複紛紛。"
    ]
  },
  {
    "volume": 305,
    "sequence": 36,
    "title": "贈別二首",
    "author": "柳郴",
    "content": [
      "江浦程千里，離尊淚數行。無論吳與楚，俱是客他鄉。",
      "何處最悲辛，長亭臨古津。往來舟楫路，前後別離人。"
    ]
  },
  {
    "volume": 305,
    "sequence": 37,
    "title": "句",
    "author": "柳郴",
    "content": [
      "他鄉生白髮，舊國有青山。",
      "。"
    ]
  },
  {
    "volume": 305,
    "sequence": 38,
    "title": "望終南春雪",
    "author": "李子卿",
    "content": [
      "山勢抱西秦，初年瑞雪頻。色搖鶉野霽，影落鳳城春。",
      "輝耀銀峰逼，晶明玉樹親。尚寒由氣勁，不夜為光新。",
      "荊岫全疑近，昆丘宛合鄰。餘輝倘可借，回照讀書人。"
    ]
  }
]