[
  {
    "volume": 601,
    "sequence": 1,
    "title": "書邊事",
    "author": "李昌符",
    "content": [
      "朔野煙塵起，天軍又舉戈。陰風向晚急，殺氣入秋多。",
      "樹盡禽棲草，冰堅路在河。汾陽無繼者，羌虜肯先和。"
    ]
  },
  {
    "volume": 601,
    "sequence": 2,
    "title": "遠歸別墅",
    "author": "李昌符",
    "content": [
      "馬省曾行處，連嘶渡晚河。忽驚鄉樹出，漸識路人多。",
      "細徑穿禾黍，頹垣壓薜蘿。乍歸猶似客，鄰叟亦相過。"
    ]
  },
  {
    "volume": 601,
    "sequence": 3,
    "title": "題友人屋",
    "author": "李昌符",
    "content": [
      "松底詩人宅，閑門遠岫孤。數家分小徑，一水截平蕪。",
      "竹節偶相對，鳥名多自呼。愛君真靜者，欲去又踟躕。"
    ]
  },
  {
    "volume": 601,
    "sequence": 4,
    "title": "贈同游",
    "author": "李昌符",
    "content": [
      "此來風雨後，已覺減年華。若待皆無事，應難更有花。",
      "管弦臨夜急，榆柳向江斜。且莫看歸路，同須醉酒家。"
    ]
  },
  {
    "volume": 601,
    "sequence": 5,
    "title": "送人出塞",
    "author": "李昌符",
    "content": [
      "北風吹雨雪，舉目已淒淒。戰鬼秋頻哭，征鴻夜不棲。",
      "沙平關路直，磧廣郡樓低。此去非東魯，人多事鼓鼙。"
    ]
  },
  {
    "volume": 601,
    "sequence": 6,
    "title": "尋僧元皎因贈",
    "author": "李昌符",
    "content": [
      "此生迷有著，因病得尋師。話盡山中事，歸當月上時。",
      "高松連寺影，亞竹入窗枝。閑憶草堂路，相逢非素期。"
    ]
  },
  {
    "volume": 601,
    "sequence": 7,
    "title": "下第後蒙侍郎示意指于新先輩宣恩感謝",
    "author": "李昌符",
    "content": [
      "才薄命如此，自嗟兼自疑。遭逢好文日，黜落至公時。",
      "倚玉甘無路，穿楊卻未期。更慚君侍坐，問許可言詩。"
    ]
  },
  {
    "volume": 601,
    "sequence": 8,
    "title": "夜泊渭津",
    "author": "李昌符",
    "content": [
      "漂漂東去客，一宿渭城邊。遠處星垂岸，中流月滿船。",
      "涼歸夜深簟，秋入雨餘天。漸覺家山小，殘程尚幾年。"
    ]
  },
  {
    "volume": 601,
    "sequence": 9,
    "title": "晚夏逢友人",
    "author": "李昌符",
    "content": [
      "一別同袍友，相思已十年。長安多在客，久病忽聞蟬。",
      "驟雨才沾地，陰雲不遍天。微涼堪話舊，移榻晚風前。"
    ]
  },
  {
    "volume": 601,
    "sequence": 10,
    "title": "秋中夜坐",
    "author": "李昌符",
    "content": [
      "空庭吟坐久，爽氣入荷衣。病葉先秋落，驚禽背月飛。",
      "瘴雲晴未散，戍客老將依。為應金門策，多應說戰機。"
    ]
  },
  {
    "volume": 601,
    "sequence": 11,
    "title": "旅遊傷春",
    "author": "李昌符",
    "content": [
      "酒醒鄉關遠，迢迢聽漏終。曙分林影外，春盡雨聲中。",
      "鳥思江村路，花殘野岸風。十年成底事，羸馬倦西東。"
    ]
  },
  {
    "volume": 601,
    "sequence": 12,
    "title": "得遠書",
    "author": "李昌符",
    "content": [
      "故人居謫宦，今日一書來。良久驚兼喜，殷勤卷更開。",
      "瘴雲沉去雁，江雨促新梅。滿紙殊鄉淚，非冤不可哀。"
    ]
  },
  {
    "volume": 601,
    "sequence": 13,
    "title": "贈同席",
    "author": "李昌符",
    "content": [
      "四座列吾友，滿園花照衣。一生知幾度，後到擬先歸。",
      "急管侵諸樂，嚴城送落暉。當歡莫離席，離席卻歡稀。"
    ]
  },
  {
    "volume": 601,
    "sequence": 14,
    "title": "贈供奉僧玄觀",
    "author": "李昌符",
    "content": [
      "自得曹溪法，諸經更不看。已降禪侶久，兼作帝師難。",
      "夜木侵簷黑，秋燈照雨寒。如何嫌有著，一念在林巒。"
    ]
  },
  {
    "volume": 601,
    "sequence": 15,
    "title": "送琴客",
    "author": "李昌符",
    "content": [
      "楚客抱離思，蜀琴留恨聲。坐來新月上，聽久覺秋生。",
      "夜靜騷人語，天高別鶴鳴。因君興一歎，竟夕意難平。"
    ]
  },
  {
    "volume": 601,
    "sequence": 16,
    "title": "別謫者",
    "author": "李昌符",
    "content": [
      "此地聞猶惡，人言是所之。一家書絕久，孤驛夢成遲。",
      "八月三湘道，聞猿冒雨時。不須祠楚相，臣節轉堪疑。"
    ]
  },
  {
    "volume": 601,
    "sequence": 17,
    "title": "行思",
    "author": "李昌符",
    "content": [
      "千里豈雲去，欲歸如路窮。人間無暇日，馬上又秋風。",
      "破月銜高嶽，流星拂曉空。此時皆在夢，行色獨匆匆。"
    ]
  },
  {
    "volume": 601,
    "sequence": 18,
    "title": "感懷題從舅宅",
    "author": "李昌符",
    "content": [
      "郗家庭樹下，幾度醉春風。今日花還發，當時事不同。",
      "流言應未息，直道竟難通。徒遣相思者，悲歌向暮空。"
    ]
  },
  {
    "volume": 601,
    "sequence": 19,
    "title": "與友人會",
    "author": "李昌符",
    "content": [
      "蟬吟槐蕊落，的的是愁端。病覺離家遠，貧知處事難。",
      "真交無所隱，深語有餘歡。未必聞歌吹，羈心得暫寬。"
    ]
  },
  {
    "volume": 601,
    "sequence": 20,
    "title": "贈春遊侶",
    "author": "李昌符",
    "content": [
      "密林多暗香，輕吹送餘芳。啼鳥愁春盡，遊人喜日長。",
      "浮雲橫暮色，新雨洗韶光。欲散垂□恨，應須入醉鄉。"
    ]
  },
  {
    "volume": 601,
    "sequence": 21,
    "title": "送人游邊",
    "author": "李昌符",
    "content": [
      "愁指蕭關外，風沙入遠程。馬行初有跡，雨落竟無聲。",
      "地理全歸漢，天威不在兵。西京逢故老，暗喜複時平。"
    ]
  },
  {
    "volume": 601,
    "sequence": 22,
    "title": "寄棲白上人",
    "author": "李昌符",
    "content": [
      "剪發兼成隱，將心更屬文。無憀對豪客，不拜謁吾君。",
      "畫壁惟泉石，經窗半典墳。歸林幽鳥狎，乞食病僧分。",
      "默坐終清夜，凝思念碧雲。相逢應未卜，餘正走囂氛。"
    ]
  },
  {
    "volume": 601,
    "sequence": 23,
    "title": "送人入新羅使",
    "author": "李昌符",
    "content": [
      "雞林君欲去，立冊付星軺。越海程難計，征帆影自飄。",
      "望鄉當落日，懷闕羨回潮。宿霧蒙青嶂，驚波蕩碧霄。",
      "春生陽氣早，天接祖州遙。愁約三年外，相迎上石橋。"
    ]
  },
  {
    "volume": 601,
    "sequence": 24,
    "title": "詠鐵馬鞭",
    "author": "李昌符",
    "content": [
      "漢將臨流得鐵鞭，鄂侯名字舊雕鐫。須為聖代無雙物，肯逐將軍臥九泉。汗馬不侵誅虜血，神功今見補亡篇。",
      "時來終薦明君用，莫歎沉埋二百年。"
    ]
  },
  {
    "volume": 601,
    "sequence": 25,
    "title": "送友人",
    "author": "李昌符",
    "content": [
      "舉世誰能與事期，解攜多是正歡時。人間不遣有名利，陌上始應無別離。晚渡待船愁立久，亂山投店獨行遲。",
      "我今漂泊還如此，江劍相逢亦未知。"
    ]
  },
  {
    "volume": 601,
    "sequence": 26,
    "title": "南潭",
    "author": "李昌符",
    "content": [
      "匝岸青蕪掩古苔，面山亭樹枕潭開。有時弦管收筵促，無數鳧鷖逆浪來。路入龍祠群木老，風驚漁艇一聲回。",
      "人傳郭惲多遊此，誰見當初泛玉杯。"
    ]
  },
  {
    "volume": 601,
    "sequence": 27,
    "title": "秋夜作",
    "author": "李昌符",
    "content": [
      "數畝池塘近杜陵，秋天寂寞夜雲凝。芙蓉葉上三更雨，蟋蟀聲中一點燈。跡避險巇翻失路，心歸閑淡不因僧。",
      "既逢上國陳詩日，長守林泉亦未能。"
    ]
  },
  {
    "volume": 601,
    "sequence": 28,
    "title": "客恨",
    "author": "李昌符",
    "content": [
      "古原南北舊蕭疏，高木風多小雪餘。半夜病吟人寢後，百年閒事酒醒初。頻招兄弟同佳節，已有兵戈隔遠書。",
      "肥馬王孫定相笑，不知岐路厭樵漁。"
    ]
  },
  {
    "volume": 601,
    "sequence": 29,
    "title": "三月盡日",
    "author": "李昌符",
    "content": [
      "江頭從此管弦稀，散盡遊人獨未歸。",
      "落日已將春色去，殘花應逐夜風飛。"
    ]
  },
  {
    "volume": 601,
    "sequence": 30,
    "title": "綠珠詠",
    "author": "李昌符",
    "content": [
      "洛陽佳麗與芳華，金穀園中見百花。",
      "誰遣當年墜樓死，無人巧笑破孫家。"
    ]
  },
  {
    "volume": 601,
    "sequence": 31,
    "title": "贈別",
    "author": "李昌符",
    "content": [
      "又將書劍出孤舟，盡日停橈結遠愁。",
      "莫道江波話離別，江波一去不回流。"
    ]
  },
  {
    "volume": 601,
    "sequence": 32,
    "title": "悶書",
    "author": "李昌符",
    "content": [
      "病來難處早秋天，一徑無人樹有蟬。",
      "歸計未成書半卷，中宵多夢晝多眠。"
    ]
  },
  {
    "volume": 601,
    "sequence": 33,
    "title": "傷春",
    "author": "李昌符",
    "content": [
      "即是春風盡，仍沾夜雨歸。明朝更來此，兼恐落花稀。"
    ]
  },
  {
    "volume": 601,
    "sequence": 34,
    "title": "登臨洮望蕭關",
    "author": "李昌符",
    "content": [
      "漸覺風沙暗，蕭關欲到時。兒童能探火，婦女解縫旗。",
      "川少銜魚鷺，林多帶箭麋。暫來戎馬地，不敢苦吟詩。"
    ]
  }
]